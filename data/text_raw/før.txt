







Før jeg dør

0.

Jeg blev forelsket for første gang som attenårig. Drengen, der var på min alder, led af en sjælden form for blodkræft og døde kun få uger efter vores første møde. Eftersom han var syg, fik vi aldrig mulighed for at fuldbyrde vores forhold, men den lyst fik jeg jo også først, da han var død, og jeg så ham ligge i kisten. Jeg lavede en prægtig scene til hans begravelse, for jeg blev så overvældet af begær efter ham, at jeg mistede kontrollen med mig selv. Da han lå dér, så køn og død på et hvidt klæde, begyndte jeg at græde, og de måtte med stort besvær slæbe mig væk fra kisten, mens jeg sparkede og skreg, at jeg ville op i kisten til ham. Heldigvis mente alle, både mine forældre og min afdøde kærestes forældre, at jeg var momentant sindssyg af sorg over at have mistet så kær en ven. Men jeg græd af begær efter drengen, et begær, der slog ned i mig som en øjeblikkelig feber, jeg slet ikke havde mulighed for at bekæmpe.
Hans sygdom fik ham til at visne på en helt særegen, æterisk måde; dag for dag blev han mere gennemsigtig, mere svag, dag for dag skønnere. Aldrig så meget som en dråbe blod så jeg fra ham, han visnede blot indefra, lige så stille, lige så smukt. Jeg dannede par med den sygdom, der ødelagde hans blod, for jeg bryder mig ikke om blod. Der er noget arrogant, næsten hovmodigt over blod, der så triumferende udsiger: “Jeg flyder i disse mennesker, derfor lever de.”
Kort efter begyndte jeg at læse til læge, naturligvis ikke for at helbrede, men for at destruere, for at være tæt på de dødssyge, se dem sygne hen; være tæt på de nyligt afdøde. Det det gav mig mange gode stunder, både på stuerne i dødsøjeblikket, lige før og lige efter, og i morguen, når jeg var alene dér. Jeg elskede lugten på hospitalerne, på toiletterne og i morguen især. 
Men de mange fordele, de mange skønne øjeblikke var aldrig nok, og de sværtedes af antallet af mennesker, hvis formål var helbredelse og livet. Der var også for mange lidelser, for megen smerte, og jeg har ingen interesse i disse ting. 
Måske var jeg blot utålmodig. Havde jeg holdt ud, passet på og været snu, havde jeg måske i dag været retsmediciner, højt estimeret, højt på strå og tæt på genstandene for mit begær — havde jeg måske fået penge og ære for at gøre det, jeg senere opdagede, at jeg elskede allermest: skære op, pille fra hinanden, destruere.
Men jeg nåede ikke længere end til anden reservelæge, før de greb mig in flagrante delicto, en sen nat i morguen. De forstod ingenting, og deres opspilede øjne og deres højlydte råb var grimme og fornærmende. De sagde, jeg var ækel, fjernede mig med magt. Og pludselig stod jeg dér: Stadig læge, men ikke længere ansættelig, ikke længere ... hvad er det, man kalder det? ... stueren. Velset. Et pænt menneske.

Jeg kørte kadavervogn i flere år, var ham den mærkelige, beskidte mand med kasket, der henter de døde kreaturer med stor grab og stort lad, midt om natten, når normale mennesker sover. Højdepunktet var, når jeg kom tilbage med mit læs, om vinteren, hvor det stadig var mørkt, og det lykkedes mig at partere en ko eller en hest eller ged, før solen stod op. Men det var ikke godt nok i længden. Jeg begyndte at flakke omkring, tog job som graver, hvor jeg kom frem.
Jeg er en flot mand, synes jeg selv; jeg falder også ofte i andres smag, og det sker ikke mindst, fordi jeg trods alt — og i mit tilfælde giver trods alt mening — så ubestrideligt er velsignet med et godt humør, et smittende godt humør. Faktisk er jeg lidt af en gavtyv. Et legebarn. En strik. Jeg drager mennesker. Og jeg griner gerne ad dem.
Jeg mødte ham i Saint Helier, hvor han hed Tommy, en mand af få ord og mange hemmeligheder. Sådan nogle har jeg aldrig kunnet stå for, hemmeligheder. Når jeg mærker, at de er der, må jeg kende dem, og så vil jeg gøre næsten alt. Så jeg fyldte på ham, det var ikke helt let, for han var ikke en mand med en naturlig hang til alkohol. Men jeg er en mand med en naturlig hang til at få min vilje. 
Så selvom han var ordknap, fik jeg dem alle lokket ud af ham, klokken fem om morgenen på Byrne’s, lidt uden for Saint Helier, hvor mænd møder mænd uden at risikere at støde ind i kvinder. Det sidste, han sagde den aften var, at vi kunne hjælpe hinanden. Men det vidste jeg jo godt. 
London, december


AT GØRE FØR JEG DØR:

Tale, helst mere, med Keith	
				 erindringer
Lære at bruge en computer (memoirer) 	√

Finde en mand (få noget)

	erindringer
Læse memoirer		√
		
Skrive egne ditto

Håndtere lig uden hjertebanken & sved

Overtale Fabian Swift (subakut)

Finde en mand (få noget)
 
1.

Det var blevet januar og lidt til, da det omsider var lykkedes mig at forlade London og via British Airways lade mig transportere hjem til Cornwell. 
Da lufthavnstaxaen omsider drejede ned ad min vej, var jeg ret sikker på, at klokken var blevet godt over to om natten, deromkring, tjekkede dog ikke. Men selvom det var mørkt, så jeg med det samme, jeg steg ud af taxaen, at der havde været nogen inde i mit hus, som vist ikke havde noget at gøre dér. Hoveddøren stod på klem, og det var, som om lampen over døren pegede på klemmet. Selv i mørket kunne jeg se, hvordan det regnvåde buskads i min forhave havde fået overtaget. Men det var en kortvarig strøtanke. Jeg betalte og steg ud, og chaufføren tog mine kufferter ud af bagsmækken og stillede dem ved kantstenen ud for mit buskads. Jeg vendte mig for at gå over til min genbo, Sonia, og bede hende gå med mig ind i huset. Men hendes alpehytte henlå i mørke. Jeg vinkede derfor efter taxachaufføren for at få ham til at standse, for han havde været så venlig hele vejen fra lufthavnen og ville sikkert også være så venlig at gå med mig ind, men han så mig ikke, og hans røde baglygter forsvandt og efterlod mig alene i mørket. 

*

Det var flere måneder siden, jeg havde været hjemme. Lige efter min noget uventede og meget brutale tvangspensionering tog jeg til London for at tænke over, hvad jeg skulle stille op med resten af mit liv uden at blive meget klogere af den grund. Til gengæld blev jeg lagt ned på netop den gennemgribende facon, der skulle til, men det blev dyrt, for det indebar, at jeg involverede mig i en sag om en bestialsk seriemorder, som kostede mig min milt og treogtyve dage i koma på et luksushospital i London. Så blev jeg bogstavelig talt hevet ud af sengen af en meget lidt empatisk P.J. Harvey og tvunget til Danmark i såkaldt dårligt selskab med mine nære kolleger, førnævnte P.J. og Lisa Selander, blot for at opdage, at min gamle veninde Nina Lacoppidan var blevet myrdet, og så gik tiden med at opklare det mord, der viste sig at være udtænkt af hendes mand, August, men udført af hans homoseksuelle ombud og amour, en landbrugsmedarbejder ved navn Hans-Ole. Førstnævnte forsvandt mellem fingrene på os, sidstnævnte blev skudoffer for P.J.’s hovedpine og endte sine dage i vommen på et pænt antal sultne grise, der var på vej til deres allersidste oplevelse. Frygtelig rod alt sammen. 

*

Jeg gloede på døren, jeg gloede på vinduerne, jeg manglede modet; vendte mig langsomt og gik så alligevel over mod Sonias uindbydende sorte ruder. Bemærkede, at hendes lille grønne Fiat ikke stod i indkørslen. Ringede på alligevel. Måtten var svampet af regn, og ingen åbnede. Luntede tilbage til mine kufferter og fik en god tanke: Det var lykkedes mig at finde en Vecchia Romagna i London-Heathrow, som jeg, før jeg pakkede den ned i kufferten, havde emballeret i en på én gang mageløs og stødabsorberende buksedragt fra Chanel. 
Det var nu, den skulle ud og have lidt frisk luft. 

*

Efter at have lodset liget af P.J.’s skudoffer ind i en grisetransport forlod vi Danmark i al hast, Selander, P.J. og jeg — nårh, jo, Sonia, min genbo, var også med, blev faktisk rekvireret til at kokkerere for os efter et par dage i kulinarisk helvede og med udsigt til flere, men jeg har det med at glemme Sonia — i vores lejede 2000 Jeep Wrangler Sport Utility SE. Det blev dog et, yderligere, problem at komme ud af landet, fordi et afsporet individ med overdreven respekt for en vis profet og falske forhåbninger om at få stillet jomfruer til rådighed i Paradis havde sønderbombet Københavns Lufthavns Terminal 3, så vi forlod i stedet landet via tunnellen til Sverige. Sonia, som var yderst fåmælt og bare ville hjem, blev sammen med mig sat af i Göteborg, mens P.J. og Selander kørte videre for at omgruppere og spise pølseretter i Selander-familiens trevliga favn. I Göteborg tog Sonia det første fly til Cornwell, og jeg fik billet til Sydney, hvor Ninas børn var på kursus, for informeres om deres mors død skulle de jo, og den triste opgave var altså tilfaldet mig. Udmattet sov jeg hele vejen ned til støv, støv og mere støv i næsebor, øjne og hår og alt for meget sol og lugten af hest og mænd iført noget Clint-agtigt, de kaldte chaps. 
Men Tim og Tina, som Ninas tvillinger hed, overraskede ved at være både høflige og fornuftige. Jeg fortalte dem, så nænsomt jeg kunne — det var sandsynligvis temmelig brutalt, for jeg er ikke et naturligt nænsomt menneske — for det første, at deres mor var blevet myrdet af Papfar, som derefter var stukket af; at Papfar havde solgt huset og deres dyre konkurrenceheste, men at vi ved hjælp af egen snuhed og eksperters mellemkomst havde opsnappet pengene, hvad der forklarede den enorme sum, der var indløbet på deres bankkonto. Så græd de. De græd så meget, at jeg blev nødt til at forlade lokalet, mens det stod på. 
Tim ville så vide, hvordan det var lykkedes os at få fingrene i de penge, men det ville jeg ikke ud med. Tina ville vide, hvordan Nina så ud, da vi fandt hende død i den tilmudrede tunnel, men det ville jeg heller ikke ud med. Sagde bare, at hun så fredfyldt ud og tilsyneladende ikke havde lidt, løj lidt, blev faktisk lidt nænsom: Fortalte, at hun sandsynligvis var blevet kvalt med en pude; det lød lidt blidere end at være blevet garrotteret med en halmsnor. Under alle omstændigheder: De skulle med mig tilbage til Danmark for at begrave deres mor, men først og fremmest måtte deres penge sikres, så jeg hjalp dem med aktie- og obligationskøb samt bankboks. Efter mange gange at have mødt mennesker, der simpelthen bare bryder ind på diverse konti og flytter rundt på indeståender, er banksikkerhed ikke længere et begreb, der giver mening for mig, og jeg var sikker på, at deres Papfar ville forsøge at angribe deres indeståender. Er man villig til at myrde for penge, ville dette at kuppe et par teenagere nok ikke være den største udfordring. 
Da jeg i støvet uden for noget, de kaldte en paddock, og som indeholdt heste i divers aktivitet, tændte min flyslukkede pda, kunne jeg konstatere, at der var indløbet utallige beskeder på min telefonsvarer både fra Ninas far og bror — det var den samme besked, blot gentaget i ét væk — der opgav dato for begravelsen til om to dage, så hvis Tim og Tina ville være så venlige at rubbe sig? Det gjorde de, og mens de gjorde det, Sidney-shoppede jeg for at finde en hijab, faktisk endte jeg med at købe tre, som Selander, P.J. og jeg kunne iføre os til begravelsen med det formål at holde lav profil; dertil tre store runde solbriller. Herefter informerede jeg dem om at indfinde sig i Sigerslevvester Kirke den lørdag, hvor begravelsen skulle finde sted. Lang debat om det fornuftige i overhovedet at komme til begravelsen, når man tog i betragtning, at vi havde forladt Danmark i hast efter at have begået et mord. Men landets politistyrke var stadig decimeret og sat på standby, og derudover kunne vi simpelthen ikke komme i tanke om én eneste måde, hvorpå vi overhovedet kunne sættes i forbindelse med mordet på landbrugsmedarbejderen, hvis jordiske rester på daværende tidspunkt befandt sig i sidste stadie af fordøjelse fordelt på tredive til halvtreds grisetarme. Blot var jeg usikker på gummistøvlerne, om grisene også havde fået landbrugsmedarbejderens gummistøvler indenbords? På mig virkede den form for fodbeklædning umiddelbart både uappetitlig og ufordøjelig. Så formiddagen før Tim, Tina og jeg fløj til Sverige og derfra tog videre til den nordsjællandske kirkegård, besøgte jeg en griseavler og spurgte ham direkte, om grise spiste gummistøvler? Det mente han bestemt, de gjorde. Et antal gummistøvler var på mystisk vis forsvundet fra svinestien for aldrig mere at dukke op, kunne han tydeligt huske. Men hvorfor ville jeg vide det? Jamen, jeg var bare ... jeg var bare ... nysgerrig af natur, sagde jeg med et vindende smil og forsvandt så i en sky af støv.

*

Støv findes ikke i Cornwell, kun pytter, men til gengæld mange. Jeg åbnede kufferten og udtog en ny Vecchia i trådnet, pillede tøjet af den og brugte mine lange, hårde negle til at fjerne folien med. Proppen af. Skulle lige sidde lidt, tænke lidt, kigge mig lidt omkring og måske vænne mig til nabolaget. Aldrig til at vide, hvad der skal til for at komme videre. Tog en slurk af flasken, ikke min stil. Men. 

*

Det blev en forfærdelig begravelse. Selander og P.J. skabte sig unødigt: Ville ikke iføre sig hverken solbriller eller en eneste af de smagfulde hijab’er, to i lycra, en i helsilke, den ene marine, den anden sort, den tredje rød, som jeg havde købt til dem. De mente, det ville tiltrække sig unødig opmærksomhed, noget vrøvl, for en hijab er jo i virkeligheden bare et formsyet tørklæde, der stort set ikke dækker andet end håret, kindernes yderste grænser og hagens underside. Men dem om det, jeg var glad for min, fandt den klædelig og opdagede, at den udgjorde en aldeles glimrende væg mellem mig og alle de ubehagelige mennesker, som Nina sikkert aldrig ville have inviteret til sin begravelse, hvis hun havde haft valget. 
I Danmark dør man alene og bliver begravet alene, om der så er nok så mange mennesker tilstede. Alle Ninas venner og fjender var troppet op i den store, lokale kirke med kampestensfundament fra forrige århundrede, men med undtagelse af Ninas brødre og far, vidste jeg ikke, hvem der var hvem, hvem der var venner, og hvem der var fjender, og fjender havde hun som landets mest perfide klummeskriver rigeligt af. Jo, for øvrigt: Den allestedsnærværende Hanif Kureishi stod og hviskede og smilede sammen med Ninas formastelige bror Ulrik Lacoppidan og sendte lange blikke i vores retning — det var ikke dén slags lange blikke, som vi godt kunne lide; det var de forkerte lange blikke. Hanif virkede mindre selvsikker, mere fjoget, end sædvanlig. 
Han er, ifølge egen opfattelse, stjernejournalist, ifølge min en plageånd, der i sin evige jagt efter salgbare historier i årenes løb har lukreret voldsomt på Selander, P.J. og mig. Sidst vi så ham, i Danmark, skød P.J. ham to gange i låret, fordi hun troede, han bag elefanthuen ville vise sig at være Ninas morder. Så jeg må indrømme, at hans lange blikke og smørrede smil gjorde mig lidt usikker. Men måske var det simpelthen Ulriks lavmål, der smittede af?
Og Ulrik er bare en stakkel. Aner ikke, hvad der er med ham; måske har han en vorte eller en cyste siddende et uheldigt sted, hvor den hæmmer blodforsyningen til hjernen? Bare han dog interesserede mig nok til at få mig til at opklare mysteriet. Sidst vi så ham, låste vi ham inde på hans eget uhumske toilet i en af Københavns dyreste forstæder. Med andre ord var der gode grunde til de helt forkerte blikke, vi blev tildelt, men al det indbyrdes smileri forstod jeg som sagt ikke. 
Bortset fra de to kunne jeg sådan nogenlunde regne ud, at dem, der græd, var hende venligt stemt, de andre nok i mindre omfang. Selander og jeg græd — og så et par stykker til, ud over Tim og Tina selvfølgelig. Faktisk græd jeg så meget, at jeg ville have været ilde stedt uden mine store solbriller, for al øjenmakeuppen løb mig ned ad kinderne, og jeg ser frygtelig ud uden. 
P.J. stod olmt og skulede rundt, da de sænkede kisten, bandede lavmælt og indædt, som hun har for vane i den slags situationer. Bunden gik helt ud af mig; fornemmelsen af tab, af ikke længere at høre til et sted eller hos noget menneske, var stor og grå. Nina var den eneste rigtige veninde, jeg nogensinde havde haft. Mit humør steg ikke ligefrem, da Ulrik kom hen til os og fyldte vores privatsfære med salvelsesfuld tale og gjorde det med en så påtaget sorg, at jeg kunne se P.J. stå og vippe op og ned på tæerne, hvad jeg har bemærket, hun gør, umiddelbart før hun trækker Colt’en op af bæltet. Og så sagde han gudhjælpemig: “Mit hjem er jeres hjem, I er velkomne til at besøge mig på min gård, så tit I vil.”
Besøge ham på hans gård? Som han kun ejede, fordi Ninas mand havde myrdet hende og solgt gården til ham, hvad der grangivelig måtte få Nina til at græmme sig i graven, eftersom hun og Ulrik ækledes ved hinanden. Og bortset fra at vi havde låst ham inde på toilettet og mistænkt ham for mordet på Nina, bortset fra at han havde givet P.J. hovedpine, hvorfor hun havde placeret sin Colt i panden på ham, bortset fra alt det, kendte vi ham slet ikke. 
Meget mærkværdig invitation.

*

Min vej var næsten helt omsluttet af mørke, bortset fra et par anæmiske gadelygter, der bare sendte et blåt, diset lys ud over vejen. Ikke en eneste fest, ikke en eneste søvnløs nabo, der drak whisky og læste i lampens skær? Alle var simpelthen gået i seng og havde overladt mig til at klare dette mørke og denne tårnhøje luftfugtighed alene? Men helt alene var jeg jo ikke i selskab med Bedste Ven: Utroligt så godt Vecchia smager, når man nyder stilheden siddende på en af to store kufferter og tænker på livet, generelt og specifikt. Det var ikke en gang koldt, kun vådt. Men det var en hjemmevant tilstand, vådhed. Jeg sendte min hoveddør et misbilligende blik. Der fandtes glas i skabet i køkkenet. 


*

Efter begravelsen tog jeg direkte til London, direkte hen på mit lusede yndlingshotel Jubilee i Upper St. Martins Lane, som er det eneste sted i verden, jeg har den ringeste chance for at få hold på tingene og, i heldigste fald, finde en mening med livet. Dér kan jeg transcendere min krop ved at tælle støvkornene på gulvet og de mistænkelige pletter på væggen, få timer til at gå med at kigge på edderkoppernes vandringer hen over art deco-lamperne, og til overflod går der også en del tid med at justere den metalbøjle, der vikarierer som antenne på det mikroskopiske tv fra forrige århundrede. Og så kan man tale med Julie McCrindle, det er hendes hotel. Jeg mødte hende første gang, da hun var fireogtyve, og jeg var nitten og relativt uspoleret, hvad hun ændrede radikalt på, og hvad jeg altid vil være hende taknemmelig for.
Men London har flere ting at byde på, ikke mindst min tænkebænk på Tottenham Court Roads nordgående perron, hvor togene ender i High Barnet. Og så er der Keith, min Keith, chief inspector Keith Knight, mit livs lys, mine lænders ild, min synd, min sjæl, en mand, hvis tungespids tager tre trin ned ad ganen og banker på fortænderne ved det tredje. (Hmmm. Den smøre stammer vist fra en hukommelsesøvelse, så vidt jeg husker. Sådan taler jeg i virkeligheden slet ikke. Men meningen var god nok).
Ikke så såre havde jeg smidt mig på sengen, før jeg ringede til Keith, røg ind i hans telefonsvarer og lagde en lang, våd besked, der indvarslede ankomsten af en enkelt dråblet i venstre mundvig. Sidst jeg så ham var i begyndelsen af december, hvor jeg var taget til London som led i vores bestræbelser på at regne ud, hvad der foregik i Nina Lacoppidans hus, men hvor jeg desværre modtog en forsendelse, der gjorde, at jeg straks måtte tilbage til Danmark og derfor ikke kom på River Café med Keith og heller ikke efterfølgende kom til at ligge favntag på favntag med ham. I tiltro til snarlig opringning af hed karakter lagde jeg mig til at sove i selskab med Julies harem af venlige støvmider og edderkopper. 

*

Hvis jeg nu skulle være fornuftig, her på min hårde kuffert og med Bedste Ven i hånden og smagsprøver på Bedste Ven brændende i svælget, kunne jeg jo ikke blive siddende hele natten. Så om lidt ville jeg rejse mig, tage fat i mine kufferter og simpelthen bare gå ind ad min hoveddør og lade være med at skabe mig. Jeg skulle bare lige have en slurk til. 

*

Jeg vågnede på ægte Jubilee-maner, da edderkoppen varsomt forsøgte at liste sig hen over mit ansigt. Det kildede, og jeg verfede den lidt ublidt væk. Konstaterede, at jeg havde sovet i tre timer. Kiggede på min pda. Ingen beskeder fra Keith. Jeg ringede op, blev igen hilst af telefonsvareren og lagde endnu en lang, våd besked. Ligner bestemt ikke ham ikke at ringe tilbage med det samme. Når det nu var mig. Jeg rejste mig og kiggede ud af vinduet. På juledekorationerne over gaden, de kulørte lys og juletræerne i vinduerne, gaverne indpakket i sprødt, farverigt gavepapir. Blev deprimeret. Holder ikke jul. Har ingen at holde jul med. Finder altid på noget. Der er altid en sygdom, man kan lide af, der kan tjene som undskyldning til at holde sengen, indtil julen er overstået. Eller man kan lade sig indlægge på en plastickirurgisk klinik og lade det ske i de dage. Det har jeg også gjort et par gange. Jeg rullede ned ad sengen og tog de næsten nogle og fyrre armbøjninger, jeg omsider havde trænet mig op til. Løgn i min hals: Ved otteogtredive syrede det så meget, at jeg opgav. 
Jeg rejste mig og tog min frakke på. Sendte pda’en et anklagende blik. Et eller andet sted i mit baghoved var en ide logrende begyndt at røre på sig. Den omhandlede meningen med livet, men jeg blev lige nødt til at se nærmere efter, så jeg spurtede — ja, jeg kan skam spurte, min hofte har det mærkværdigvis fint — ned ad trapperne, ud på gaden, over den, ned i dybet ved Leicester Square og videre til Tottenham Court Roads nordgående perron, hvor min tænkebænk stod tomt afventende trods den begyndende myldretidstrafik. Over for mig var der denne gang en reklame for ældreboliger ved Brosnan Wharf: Et vrikkevornt par kiggede lykkeligt smilende ud gennem sprossede vinduer, glimt af vand til venstre. Men mig kunne de ikke narre. Så brølede et tog gennem tunnellen med hvinende bremser, og en masse metal klaprede, hvorefter tidevandsbølgerne af mennesker satte ind, de myldrede ind, og de myldrede ud. Jeg blev svimmel, og da togets døre lukkede sig om de nye masser, gik det op for mig, at der ikke var nogen mening med livet. Hvis man skulle have en, måtte man selv lave den. Jeg sukkede højlydt, så højt faktisk, at to unge mænd vendte sig og kiggede forbavset på mig. Jeg smilede til dem uden, at det havde den ønskede virkning. Hvad er det gode ved unge mænd? Enkelt: De er ikke traumatiserede, endnu. Og de har heller ikke lange ører, endnu. Og så er der også alt det andet. Those were the days, my friend, mimede jeg ned i mine håndflader og kom med ét tilbage til those days med alt, hvad de indebar af alt det gode, alle de gode minder. Og så kom den til mig, ideen, jeg havde ventet på, meningen med mit liv.
Statistisk lever jeg tredive år til og bliver nødt til at have noget at putte i de år, og det jeg skulle putte i dem var memoirer. Nej: erindringer. Utidig brug af franske ord er suspekt i alle andre end kulinariske sammenhænge: Auteur, hommage, ouevre = forkert. Cuisine, poulard, gros rouge = rigtigt. Jeg rejste mig forklaret. Selvfølgelig skulle jeg skrive mine erindringer. Ikke en selvbiografi, det ville være skabagtigt, ikke memoirer, det ville også være skabagtigt, men erindringer, begyndende dengang jeg arbejdede i kælderen hos FBI i Quantico, blev lagt ned med døgnrytmens regelmæssighed og på klos hold var involveret i verdens mest spændende mordsager; selvfølgelig var det det, jeg skulle; jeg skulle starte med børnemordene i Atlanta, den første rigtige sag, jeg arbejdede på. 
Det var jo spændende, det kunne jeg ikke, selv ikke på en dårlig dag, løbe fra. Jeg havde jo haft et spændende liv. Hvordan kunne jeg glemme det, bare fordi jeg lige nu var en lille smule dans la merde? 
 “Dr. Fanny Fiske — En profileringseksperts erindringer.” Hvordan ville en anden titel overhovedet være mulig? Glæden var lige i hælene på mig, jeg kunne allerede mærke varmen fra den. 
Jeg kiggede ned, da jeg kom op i gadeniveau for i videst mulig udstrækning at undgå juledekorationerne, og mine ben førte mig af sig selv hen til Foyles, hvor jeg indkøbte så mange erindringsbøger, jeg kunne bære: Margarets, Hillarys, Hitlers, Winstons. For at se, hvordan de havde grebet det an, og eventuelt, om deres liv havde været mere spændende end mit, hvad jeg ikke kunne forestille mig, og så snuppede jeg også lige Douglas’ i paperbackudgave — John Douglas, min mentor, profileringspioner og FBI’s førende profileringsekspert i femogtyve år. Douglas ville klart blive en del af mine erindringer, og jeg regnede stærkt med, at jeg allerede var en del af hans. 
Helt overvældet af opgaven smed jeg mig på sengen sammen med bøgerne. Jeg er ikke den store læser, til gengæld var dette en udfordring af de helt store. Så længe det ikke var skønlitteratur, gik det nok. Måtte lige have en lille lur først. Gloede indædt på pda’en, før jeg faldt i søvn. Ring, manede jeg til den, og så var jeg væk. 
Den ringede ikke. 
Jeg sov bare.

*

Lige så stille og umærkeligt fandt jeg, med stor hjælp fra Bedste Ven Vecchia, ud af, at jeg ikke havde det helt godt med at gå ind ad den hoveddør, som måske gemte på overraskelser, jeg ikke var i humør til at tackle alene. Måske jeg skulle ringe til politiet? Et indbrud er et indbrud er et indbrud. Det skulle jeg lige tænke over. Ingen hast, selskabet fejlede ikke noget. 

*

Dagene gik. Han ringede ikke. Ingen ringede. Jeg var alene, følte mig ensom, og værst af alt var det, at jeg simpelthen ikke forstod, hvorfor Keith ikke ringede tilbage, hvorfor han ikke for længst var kommet stormende og havde omsluttet mig med sine mandearme og alle de ord, der hører sig til i glad, amourøs gensynssammenhæng. 
Hver aften spiste jeg alene. Det var ubehageligt, nogle gange ulideligt. En aften blev jeg placeret midt i et stort lokale, hvor folk hele vejen rundt omkring mig spiste og snakkede og hyggede sig med hinanden. Og gloede på mig, gloede på staklen, der måtte spise alene, fordi ingen i hele verden ville vide af hende. Restaurantbesøg er en social begivenhed, en kulinarisk oplevelse, bestemt, men også en social begivenhed. Mennesket er ikke skabt til at spise alene. 
Så gik dagene. Den ene tog den anden, som man vist siger. Hver dag ringede jeg til Keith, hver dag indtalte jeg en besked, som hver dag blev kortere. Han ringede ikke. Han ringede simpelthen bare ikke tilbage. Til sidst tiggede jeg ham. Hvad var der i vejen? Hvad havde jeg gjort? Om han så hadede mig, ville han så ikke bare fortælle mig, hvad jeg havde gjort? Mangel på Keith var ulidelig, men uvisheden var meget værre. Jeg burde for længst være taget hjem, men jeg klamrede mig til håbet om en opringning. Meningen med livet blev igen svært at få øje på, men jeg prøvede at holde mig oppe ved hjælp af Hilary, Hitler & Co. 
På sengen på Hotel Jubilee åd jeg mig gennem side efter side. Først gik det langsomt, så gled det lettere. Dagene blev ved med at gå. Jeg måtte finde på noget andet og mere, ellers gik jeg død. Jeg forlod mit værelse for at finde ned til tænkebænken, men standsede, netop da hotellets automatiske skydedøre var gået i bag mig. For lige overfor, på den anden side af gaden, lagde jeg pludselig mærke til, at der i vinduet hos den lille pakistanske købmand, som solgte mineralvand og huer med påskriften LONDON, var et gult skilt, hvorpå der med sorte bogstaver stod Internet-Cafe. Og så gik det op for mig, at jeg blev nødt til at lære at bruge en computer, hvis jeg skulle skrive mine erindringer. For oven i alle de andre fornedrelser, mit liv havde bragt, havde jeg også fået slidgigt i de fingre, der i så mange år havde knuget om Mont Blanc’en, og blot dette at skrive mit eget navn sendte mig lige lukt i smertehelvede. 
Jeg skråede over gaden og gik ind i den lille butik, hvor en dreng på en femten-seksten år lidt betuttet bemandede disken. 
“Kan du lære mig at bruge en computer?” spurgte jeg.
“One pound per hour,” svarede han prompte, dog stadig betuttet og med den sære, runde udtale, der er så karakteristisk for folk fra den del af verden, hvor de er anatomisk disponerede for at placere tungespidsen på ganen.
“Det var søreme billigt.” Jeg lagde et pund på bordet. “Kan vi begynde nu?” Han råbte på en eller anden, og snart materialiserede noget, der lignede en lillebror, sig i døren, hvorefter min lærer, der viste sig at hedde Nusher, førte mig ind i et iskoldt lokale, hvor seks computere sad opmarcheret på smalle borde langs væggen. Så gik vi i gang. 

*

Uanset hvor godt jeg sad her på min store, hårde kuffert, og det gjorde jeg jo egentlig, så kunne jeg ikke blive siddende. Men ingen originale tanker meldte sig. Ringe til politiet? Som om sådan nogle som dr. Fiske havde brug for at ringe til politiet. Sådan nogle som mig havde brug for at ringe til en ven. Havde jeg sådan en? Jeg grublede en stund. Jo. Jeg ville ringe til Sam. Han er kriminalkommissær. Dermed en slags politi. En højere form. Og dermed et fornuftigt kompromis. Det ville jeg gøre. Lige om lidt. 

*

Nusher gjorde det nemt. Eller også var det bare nemt. Det var faktisk adskillige gange nemmere end at betjene den pda, jeg havde brugt i årevis. Og her havde jeg gået og koketteret med min Mont Blanc, så længe jeg kunne mindes, mens jeg kunne have brugt sådan en lækker krabat uden at se mig tilbage. 
Da timen var gået, bad jeg om én til og efter to timer, var jeg fuldt ud i stand til at bruge et tekstbehandlingsprogram, og Nusher havde oprettet en Facebookside til mig, det vil sige til Oriana Fallaci. Så spillede vi Scrabble en times tid, det var gratis, og jeg vandt. Dagen efter lærte han mig at navigere rundt på Internet, og efter min lektion blev jeg hængende i timevis og stirrede mig blind på herrerne på datingsiderne, boltrede mig i det hele taget i min nyfundne verden. Jeg kom så langt som til næsten at blive i godt humør, men indeni sørgede jeg, når jeg blev alene, faldt jeg sammen. Hvert andet sekund tænkte jeg på Keith, og på hvorfor han undgik mig. Jeg må indrømme, at jeg forleden dag tænkte på muligheden af, at han var kommet til skade, og tog ud til hans hus efter mørkets frembrud, vandrede hen over hans dyngvåde græsplane, stillede mig ved vinduet og kiggede ind ad det. Dér sad han og spiste fredsommeligt sammen med sin kone. Hvorfor ville han have hende, når han nu kunne få mig? Hvad havde den lille, midaldrende, buttede tingest, som jeg ikke havde? Hun havde nok ikke, som jeg, betalt en mindre formue for stramt mave- og kindskind. Hvorfor kunne han dog ikke bare tage sin telefon og svare på mine spørgsmål én gang for alle, så jeg i det mindste kunne få ro i sjælen? 
Ude foran vinduet til hans spisekøkken tog jeg pda’en frem og ringede ham op. Og mens blodet løb fra mit ansigt, og tårerne buldrede frem i øjnene, så jeg, hvordan han fremdrog sin pda, kiggede på displayet med en mine, der kun kunne beskrives som ligegyldig, og klikkede den død. 
Der var ingen barmhjertighed til. Denne var en ond verden. 
Første gang jeg mødte ham, afviste han mine tilnærmelser. Og nu, efter en hed affære, afviste han mig igen. Nej, han ignorerede mig, så meget værre. Hvorfor, hvorfor, hvorfor?
Jeg er ikke vant til at blive afvist. Faktisk er han den eneste mand, der nogensinde har gjort det. Det var en ny oplevelse, som var rædsom at navigere i, men nok en jeg måtte vænne mig til. Medmindre ...
Lige dér, på vej ud af Keiths have og med blikket stift rettet mod en lygtepæl ved siden af Earl’s Court Tube station, kom jeg i tanke om en anden mand, jeg nu havde en rigtig god grund til at besøge, og det var ikke Nick.

*

Med blikket rettet mod Sonias alpehytte med de sorte, lidt truende ruder, tog jeg mig sammen, rejste mig og ringede til Sam, som besvarede pda’en med en brysk besked om ikke at have tid. Bryskheden omfattede både stemmeleje og en perlerække af virkelig grimme, polske bandeord.
Min Sam, ikke tid? Til mig? Mørket blev totalt.
De havde en myrdet prostitueret luderkvarteret, sagde han. Jamen, vedkommende var jo allerede død, så kunne han ikke ...? Jeg kiggede målløst på min duttende pda. Han havde simpelthen afbrudt samtalen. Jeg satte mig ydmyget på kufferten; belavede mig på at tænke mere.

*

Harley Street oser af penge. Den om det. Bare jeg oser af ungdom.
“Hvornår var du her sidst? Det kan da ikke være mere end et år siden?” Fabian Swift, verdens mest storslåede mand, lagde hovedet på skrå og kiggede gennemborede på mig. Jeg kunne mærke, hvordan hans røntgenblik dvælede ved hver eneste krølle i mit engang så ukrøllede ansigt. 
“Kan ikke huske det nøjagtigt, men da jeg var her sidst, ville du ikke i nærheden af mig med en skalpel. Du sagde, jeg husker det, som var det i går: Fanny! Man kan ikke bare blive ved. Til sidst har det ingen virkning. Det er ligesom, hvis man bliver ved og ved med at vaske en ulden sweater... Jeg kiggede vredt ned i bordet. Jeg havde en kamp foran mig. Og jeg var kampklar, så jeg fortsatte: “Men du må forstå, at i min alder og med min medfødte hang til fornøjelse udgøres kunsten at skabe glæde i mine øjne især af et smukt udseende og er af den største fortjeneste--” Jeg stoppede mig selv og kunne mærke en rødmen stige op i kinderne, for sådan talte jeg jo ikke. Var vist kommet til at lire en hukommelsesøvelse af, kunne ikke rigtig huske om eller hvilken, men i hvert fald kiggede Fabian på mig med hævede øjenbryn og gjorde det lige lidt for længe, før han med ægte beklagelse fortsatte: 
 “Der er så yderligere den mærkelige omstændighed, og det er noget, du bliver nødt til at forstå: Jeg kan fjerne alle dine rynker, på den ene eller den anden måde. Men jeg kan ikke få dig til at se ung ud. Lige meget hvor meget jeg stimulerer dit collagen til fornyelse, vil du aldrig få så meget, som en ung pige har. Og så er der den magiske glød, selve udtrykket … med andre ord: Glem det. Som Oscar Wilde sagde: Vil man have sin ungdom tilbage, skal man bare gentage ungdommens fejltagelser.” Han rystede sørgmodigt på hovedet og gjorde klar til at fortsætte i samme uacceptable, filosofiske rille, men jeg havde hørt pladen før.
“Jeg aner ikke, hvem den Oscar er, og jeg er ligeglad, hvad du siger, jeg vil have et løft. Jeg vil have det. Giv mig det.”
“Altså,” sagde han sukkende og rejste sig og gik over til mig og tog mig om skuldrene. 
“Rejs dig lige op.” Jeg adlød, og han førte mig hen til et stort figurspejl og tvang mig til at stå ansigt til ansigt med mit eget fjæs, stillede sig om bag mig og hev med sine nænsomme, tørre, rene og helt uforligneligt smukke fingre varsomt op i begge sider af kinderne. 
“Vil du igennem så meget for så lidt?”
“Så lidt?” nærmest skreg jeg. “Det er jo forskellen mellem et godt og et dårligt liv, du står dér og viser mig.” Hvad var der med den mand, var han blind? Eller ville han bare ikke tjene penge? Eller var det, jeg lige nu var vidne til ... en tilnærmelse? En kompliment?
Drøm videre, hvæsede jeg til mig selv med en stemme så dyb og rallende som den besatte Regans netop i det øjeblik, hvor Djævlen satte ind med alle sine besættende trumfer og forsynede hende med den tvivlsomme kompetence, det er at kunne dreje sit ansigt om på ryggen og spy tyk, grøn pærevælling.
Jeg vendte mig mod ham. “Jeg er blevet afvist,” sagde jeg, næppe hørligt.
“Nå, ja, det bliver alle jo en gang imellem.”
“Argh! Du er aldrig blevet afvist! Det skal du ikke bilde mig ind.”
Fabian Swift ligner en romersk gud, hverken mere eller mindre. Han er nænsom, intelligent, kultiveret, charmerende og helt absurd velhavende. Har det hele. Lige da nøjedes han dog med at bruge øjenbrynene i et helt absurd og ligegyldigt forsøg på meningstilkendegivelse.
“Hvornår vil du have det gjort? Jeg har en tid først i januar.”
“Næ, nej, du skal gøre det nu. Jeg har taget mine kufferter med. Jeg holder jul her.”
“Jamen ...”
“Jeg betaler, hvad det koster. Du skal bare gøre det nu.”
Nu var det mig, der tog fat om hans skuldre og ruskede ham: “Jeg er DESPERAT.”

*


Der er det gode ved en Vecchia, at den ud over at smage som slik og lægge nervespidserne i seng, propfylder en med gode ideer: Selvfølgelig. Det var da P.J., jeg skulle ringe til. Hun var jo også en slags ven. Så det gjorde jeg, men da røret blev taget, var det Selanders stemme, jeg hørte: “Hos Polly-Jean Harvey, det är Lisa Selander.” 
“Hvad laver du der ... midt om natten?” spurgte jeg, ikke helt i stand til at rense stemmen for jalousi; fik et glimt af mit forurettede ansigt i pytten for mine fødder; kan ikke fordrage det, når P.J. og Selander er sammen uden mig; det er to mod en, en ensom oplevelse hver gang.
“P.J. har magsår, jeg har gett henne et skud morfin, hun har mycket ondt.”
“Har hun ikke en læge? Er der ikke en vagtlæge?” Selander er den stedlige retsmediciner, hvilket betyder, at hun før hun blev specialist i lig, tog sig pænt af de levende. Og så er hun til kvinder, hvilket betyder, at hun hellere end gerne tager sig pænt af dem. Og P.J. er den stedlige offentlige anklager, hvilket betyder, at hun sjældent tager sig pænt af nogen. Tilsammen er de det tætteste, jeg nogensinde er kommet på at have venner. Bortset fra Nina Lacoppidan, selvfølgelig. 
“Jo, men han gav henne inte tillräckligt. Det har jeg precis gjort, og nu bliver jeg tvungen att stanna kvar, hvis hun skulle finde på at bli blå i huvudet.”
“Kan du ikke komme herover. Bare lige hurtigt. Jeg har haft indbrud, står udenfor med mine kufferter og tør ikke gå i ind.”
Lang pause. “Nej, jeg vågar inte gå fra henne nu.”
Åh, for pokker. Jeg klikkede irriteret pda’en død


*

I gamle dage vågnede man op fra en ansigtsløftning og var blå og gul og grøn i hele hovedet, lignede en gennembanket, maltrakteret pattegris. Og så gjorde det så forbandet ondt i kraniet, at strålesmerterne nåede helt ud i tæerne. Nu om dage mærker man intet, får faktisk kun lidt paracetamol for at tage de ikke-eksisterende smerter. I disse moderne tider snitter og syr de på en helt anden måde, så der kun er to, men godt nok store, kloagtige ar i hver side af ansigter, ar, der dag efter dag rykker længere og længere ind mod hårgrænsen for til sidst at forsvinde i hår, og jeg må på næsten profetisk vis have haft netop de ar, netop dette indgreb i baghovedet, da jeg købte de tre hijab’er. Med sådan en på er der nemlig intet at se, andet end en tildækket lille person med perfekte (i mit tilfælde) træk.
Så dér lå jeg juleaften og hyggede mig med resten af Douglas’ erindringer — hyggede og hyggede, jeg ved ikke rigtig, Douglas havde ikke nævnt mig med et ord — og spiste en aldeles fremragende and, den eneste tradition, jeg har taget med mig fra Danmark. Jeg kan nemlig ikke fordrage kalkun. Har man blot én gang set den groteske fugl spankulere rundt og forrette på alt og alle, mens den ublu stirrer sig omkring med sine små dumme øjne, der klart dokumenterer, at den ikke en gang ved, den eksisterer, og derfor heller ikke er klar over, at den smager af luft, vil den aldrig blive ens første menuvalg. Faktisk vil jeg vædde rigtige penge på, at ordet “kalkun” aldrig har optrådt på en smagsmenu. 
Jeg var den eneste, der havde valgt at tilbringe julen på Fabians luksuriøse Harley Street-klinik, så den sygeplejerske, der vartede mig op — jeg skulle ikke have andet end mad og drikke, fejlede intet, skulle ingen piller have — kom på min regning. Jeg kunne med sindsro have rejst mig allerede dagen efter og have iført mig en enkelt køn hijab, men jeg hyggede mig så vældigt, at jeg valgte først at lade mig udskrive den seksogtyvende december. Så var julen da definitivt overstået uden tårer. 
Jeg tog tilbage til hotellet og blev der i fjorten dage, hvor Julie som det eneste menneske i verden fik indsigt i min situation og lov til at kigge på mine ar. De næste fjorten dage, inklusive nytårsaften, hvor alt og alle undtagen mig boblede af Champagne og forsæt, tilbragte jeg med at læse og forbedre mit computerbekendtskab. Alkohol var der af hensyn til optimal aropheling ikke noget af i den periode, så det var en tung tid med dystert humør og en række symptomer, som den meget nidkære ville kalde abstinenser. Men så mødte jeg jo Nick og blev glad igen. Og så tog jeg et par dages powershopping, der ikke kun resulterede i mere fabelagtigt tøj, men desværre også i nedsunken forfod. Og så rejste jeg omsider hjem via Heathrow, hvor jeg købte min egyptiske mini-parlør, der skulle gøre min ardækkende hijab forståelig på en uplastisk måde og dermed afværge nyfigne spørgsmål af ureligiøs karakter. 

2

Der gives mennesker, hvis skæbne det er at gå gennem livet alene, tackle tilværelsens fortrædeligheder ved egen hjælp og i det hele taget bare klare sig selv. Jeg tog derfor pebersprayen op af lommen. Kiggede mig omkring. Mørkt, mørkt, mørkt. 
Jeg lod kufferterne stå, tog en dyb indånding, en lige så dyb udånding og bevægede mig langsomt hen mod min dør, påpasselig, så mine Billi Bi-støvler ikke kom i kontakt med pytterne; sagde til mig selv, at det her klarede jeg som en mis, selvom sammentrækningerne i min mave modsagde mig. Jeg listede en hånd ind gennem dørsprækken, tændte lyset i gangen og tvang mig selv derind. Lukkede varsomt døren bag mig med et lille klik og blev stående lidt med ryggen klistret til døren og gloede på alle de mørke rum, der forgrenede sig fra den lille fordelingsentré. Jeg listede en hånd rundt om dørkarmen til køkkenet og tændte lyset, puffede langsomt døren op med tåspidsen og kiggede ængsteligt ind. Ingenting. Gik langsomt gennem køkkenet og ind i den tomme stue. Tændte lyset: Hverken indbrudstyv eller møbler, bare en så rungende tomhed, så jeg næsten kunne høre ekkoet af mit eget åndedræt, men larmende tomt havde der været, siden påsatte flammer for flere år siden åd mit indbo. Gik tilbage gennem køkkenet, stadig med viltert sprællende hjerte. Åbnede døren til kontoret, og der blev lys: Ingen indbrudstyv her heller, intet rod. Badeværelset? Udelukkende produkter fra verdens førende kosmetikfirmaer. Soveværelset: kun møbler, tøj og et værre rod. Vorherrebevares, snappede jeg næsten højt til mig selv, da jeg fik øje på kommoden, der formelig dryppede Aubade, Marie Jo og Calvin Klein fra sine skævt åbnede skuffer. Havde jeg virkelig så meget? Den næstnederste skuffe var trukket helt ud og tom. Alle mine smykker var væk, kunne jeg se uden at flytte mig, alt min mors gamle russiske guld, væk. 
Jeg blev stående i døråbningen og kiggede på den ranede skuffe og den rigelige mængde dryppende lingeri. Det var ikke meget, jeg nu havde tilbage af hende. Min erindring om hende var for længst væk, men ofte havde jeg siddet med hendes smykker i hånden og kigget på de få billeder, jeg har af hende, og forestillet mig, at hun trådte ud af rammen, satte sig ved et toiletspejl og tog sine smykker på. Over natbordet sad hun på en stol ved et vindue, dengang i Andropov, en utrolig smuk kvinde med et sørgmodigt drag om munden. Men hun var indrammet af nefrit og sølv støbt med perlestaf samt laurbærkrans og den russiske mitrakrone prydet med rubin samt rosenslebne diamanter, en ramme, som let ville kunne indbringe fire til seks tusinde euro på en auktion. Men den havde han eller de ikke taget. Jeg gik hen til natbordet, hev den nederste skuffe ud og så, at han eller de heller ikke havde taget cigaretetuiet af fjorten karat guld med den kejserlige dobbeltørn på låget prydet med store og små diamanter. Auktionsprisen for etuiet lå i samme leje som rammen. Uvidende tyveknægte? I så fald, tak, det sætter jeg pris på. 
Jeg låste døren forsvarligt efter mig, og mente derefter, at jeg havde fortjent en slurk til. Fik det, som jeg ville. Så satte jeg tyverialarmen til; øjensynlig havde jeg, igen, glemt at aktivere den, da jeg for en menneskealder siden forlod Cornwell. Jeg satte mig på min kuffert i gangen. Det føltes trygt. 
Mit navn er Fanny Fiske, dr. Fanny Fiske og -- nej, jeg orker ærlig talt ikke den smøre lige nu. Jeg er ingenting; mit liv og jeg er totalt meningsløse, tomme og værdiløse. Jeg kan næsten ikke huske, hvornår jeg sidst fik noget, og så er jeg blevet tvangspensioneret fra verdens mest interessante, mest lukrative og mest glamourøse job som en af verdens bedste profileringsekspert. Okay, så havde jeg et es i ærmet, men lige da kunne jeg bare ikke få øje på det. Jeg tog en slurk til. 

Måske jeg alligevel skulle overveje at ringe til politiet og fortælle, at jeg havde haft indbrud? Jeg kiggede kærligt på den buttede, brune flaske og tænkte. Men syntes egentlig jeg sad meget godt på min kuffert. Og så havde jeg i øvrigt aldrig før været i en situation, hvor der var behov for at “ringe til politiet” som almindelige dødelige. Som fast profileringsekspertlig bestanddel af Drabsafdelingens efterforskning var jeg altid bare blevet serviceret. 
Da jeg havde siddet på min kuffert og søbet Vecchia i en menneskealder, tog jeg min stadig flyslukkede pda frem for at ringe til politiet. En person, hvis nummer, jeg ikke kendte, havde ringet til mig klokken 01.14, det ville vist sige for lidt siden. Nok bare en stønner. Jeg ringede ned på stationen, hvor en vagthavende mumlede noget om, at de ville sende en ud at kigge på det. På et tidspunkt. Så jeg blev bare siddende på kufferten i entreen. Overvejede at tage de fyrre til halvtreds armbøjninger, jeg var kommet op på, men skrottede tanken. 
Kors, hvor var jeg irriteret, opdagede jeg pludselig. Jeg burde være landet for hele fire timer siden, men var kommet et minut for sent til flyet, fordi jeg havde haft uheld til at fordybe mig lidt for længe i en ny reflekterende dagcreme fra Lancôme. Heldigvis havde British Airways fået mig mingeleret ombord på en senere afgang. Men alligevel.
Jeg for sammen, da det pludselig bankede hårdt på døren. Anede ikke, hvad klokken var. Det måtte være politiet. Jeg spurgte, og svaret lød, at det var André. Jeg genkendte stemmen, der tilhørte en kriminalassistent fra Narko — sidst jeg så efter — en ældgammel knark, som for længst burde have været tvangspensioneret, og som mindst én gang i sit liv havde bidt hovedet af en kylling. Hvis man skrællede hans ansigtshud af, ville der være nok stof til en dug til seks personer. 
“Hvad laver du her? Det er bare et indbrud. Jeg har ingen stoffer i huset, bortset fra et par sovepiller og ... lidt forskelligt. På recept.” Han rystede på hovedet og trådte indenfor. Bag ham så jeg det begyndende og alt for sædvanlige tæppe af regn. Intet så usselt som denne klamme årstid.
“Vi har ikke mandskab nok til at dække alle de indbrud, så de har hevet folk ind fra både Narko og Drab, faktisk alle undtagen Sam, for han har travlt med et mord på en luder.” Han ladede ordet luder med så megen foragt, at han havde fået en på kassen, hvis P.J. havde været her. 
Vi gennemgik rummene, jeg tjekkede, om der var taget andet end smykker, men kunne ikke finde noget. Han udfyldte nidkært en omstændelig blanket og bad mig underskrive. Og mens alt dette pågik, underholdt han mig om bølgen af indbrud, der de sidste par måneder havde hærget Cornwell-Grafton, og fortalte mig, at mange af de gamle i mit nabolag — de er vitterlig gamle — var blevet slået ned eller myrdet i deres hjem, så tyveknægtene i ro og mag kunne lænse deres kontantbeholdninger, dem, ingen i dag har, og hvad der ellers var at finde af letomsættelige varer. To myrdede, halvtreds euro taget — dén stil.
“Dine naboer, hr. og fru Rabinowitz, for eksempel,” fortalte han. “Han blev stukket ned og døde, og hun blev slået i hovedet og er ugens vegetarret på intensiv.”
Det var nu en hård straf for at være ældre end mig og mere irriterende, var den flygtige tanke, der nåede at strejfe mig, før jeg skyndte mig videre til at prise mig lykkelig for ikke at have været hjemme, da indbruddet fandt sted.
“Men jeg forstår ikke, de har jo alle sammen tyverialarmer ....?” Han nikkede bedrevidende.
“Det har de, men enten kan de ikke finde ud af at betjene dem, eller også glemmer de senile apparater at slå dem til. Ligesom ...”
Mig? tænkte jeg og græmmede mig gul og blå. Jeg vendte mig og tænkte på de hukommelsesøvelser, jeg havde fundet og øvet, men måske ikke øvet ihærdigt nok, og på den fiskeolie, jeg altid glemte at tage. 
“Skal jeg blive hos dig i nat?” tilbød han lummert og tilføjede: “Hvis du er bange.”
Jeg gloede på ham og blev pludselig meget bange. 
“Du ser sød ud med tørklæde på,” fortsatte han med reference til min røde sportshijab, som jeg kun havde på for at skjule de ar, jeg havde tiltusket mig i London.
“Nej, tak, ellers tak,” sagde jeg og åbnede døren for ham, men lukkede øjnene i et ihærdigt forsøg på at slette den uvelkomne film, han tankeløst havde forlagt på mit indre lærred. 
 
3.

Da jeg vågnede i mit fuldt udbetalte hus i Cornwells bedste kvarter, skete det ikke med min gode vilje eller velsignelse. Et sandt rædselskor af hundeglam vækkede mig allerede ved ottetiden, og selvom jeg ikke ved, hvornår jeg kom i seng, var jeg dog klar over, at det havde været på den forkerte side af fire om morgenen. Det her var jeg simpelthen for gammel til. Jeg prøvede at putte vat i ørerne og sove videre, men havde allerede for megen irritation i kroppen, så jeg steg ud og udførte mit langstrakte morgentoilette, der også indebar inspektion og behandling af ar og derpå pålægning af makeup og hijab. Jeg tog den blå og nuppede for skams skyld noget, der kunne ligne et bedetæppe, såfremt jeg skulle løbe ind i nogen, der begyndte at stille nærgående spørgsmål. Således klar til at stikke hovedet ud af døren, gjorde jeg det, og måtte sande, at mit engang så pæne kvarter var blevet til en hundekennel. Jeg turde slet ikke tænke på, hvad P.J., som hader hunde, ville have sagt, hvis hun havde set scenen foran mig: Kongepudler, Terriere, Schæfere og Dobermanns — hedder det Dobermænd? — og hvad ved jeg, holdt øjensynlig træf midt på gaden, og deres hørehæmmede ejere stod og råbte til hinanden med sprøde, krakelerede stemmer for enden af hver sin flexline. 
Så ramte stanken mine næsebord. Stanken! Stanken!
Jeg gik derover, modvilligt, men alligevel for nysgerrig til at lade være.
“Undskyld mig, fru Habermas,” sagde jeg til en oldingekvinde på min egen alder og prikkede hende elskværdigt på skulderen for at trænge igennem støjen. Hun for sammen, da hun så mig, tog et skrækslagent skridt tilbage og sagde:
“H-h-h-hvem er De?” 
Jeg blev lidt forvirret, men kom så i tanke om min blå aftenhijab og tænkte, at hun nok ikke kunne kende mig.
“Jamen, jeg er da dr. Fiske.” Jeg pegede tilbage på mit hus. Og smilede (lidt) til hende.
“Åh!” udbrød hun og sank næsten sammen af lettelse, hænderne for brystet og hele balladen. “Jeg troede, De var en af de her, hvad er det, de hedder?” hviskede hun konspiratorisk, “mujahediner. Vi har jo ballade nok, som landet ligger, med alle de østeuropæere.”
“Nej, jeg er bare konverteret. Man begynder jo at tænke over livet og døden i min alder.” Jeg tilføjede mumlende: “Aiwa la´a mish ahlan,” hvilket betyder ja, nej, ikke, goddag, og som jeg havde lært mig at sige efter indkøb af egyptisk miniparlør i lufthavnen, og som rakte helt fint. 
“Konverteret? Var det nu nødvendigt?”
“Jeg havde det ikke så godt med den russisk-ortodokse kirke. Noget fra barndommen.” 
“Men, men, men, der er jo andre gode kristne retninger, De kunne have valgt.”
Jeg bøjede hovedet og mumlede: “Masa’ el-kheer feluus sjokrAn”, hvilket er godt egyptisk for god aften, penge, tak. Ikke om hun skulle vide det mindste om mine ar. Så hellere gøre mig religiøst upopulær. Jeg fingererede ubehageligt tilpas ved mit nydelige bedetæppe af ren uld, men kunne mærke, at hun kiggede misbilligende på mig, så jeg skyndte mig at spørge til antallet af hunde, årsagen dertil. Sidst jeg var her, bestod bestanden af en enkelt Pekingeser med damp.
Hun fortalte mig, at de trods indtagelse af fiskeolie og ihærdig brug af hukommelsesøvelser måtte indse, at de bare ikke altid huskede at slå deres tyverialarmer til og — resten hørte jeg ikke rigtig, for så meget sad den, så rent gik den ind, at jeg var og blev verdens mest uvillige medlem af deres klub, oldingeklubben i velhaverkvarteret; jeg svælgede så hårdt, at fortrydelseslydene fra min strube helt overdøvede glammeriet.
“Åh, for øvrigt, dr. Fiske,” sagde fru Habermas indladende. “De kunne vel ikke få Deres have, mmm, saneret, mmm, for ukrudt. Her til foråret? Vi bruger så mange penge og så megen tid på at holde ukrudtet i vores haver og forhaver for døren, og jeg er så bange for, at det kunne smitte.”
“Kunne smitte?” gentog jeg uforstående.
“Ja, altså, hvad er det, det hedder, mmm, sprede sig til vores haver. Sidste sommer havde De simpelthen så meget kvikgræs og skvalderkål, der bare stod og fik lov at sætte blomst, og vi har jo sat alt ind på at bekæmpe de ting. Kvarteret her er jo berømt for sine skønne haver.”
“Det ... vidste jeg ikke,” mumlede jeg. 
“Nej, men vi har jo en fællesgartner her på vejen, og måske De kunne tale med ham om også at ordne Deres have?”
“Ja, det må jeg hellere gøre. Jeg sætter jo nok snart huset til salg, og jeg kan sandelig ikke have, at min have sænker husprisen.”
“Han står lige derovre,” sagde hun og nikkede i retning af en lille, senet, ældre mand, der stod og skulede i retning af hundene. Hans hudfarve var en anelse pænere end vejens teint generelt. Fra Sydamerika? Noget i den stil.
Jeg nikkede elskværdigt til fru Habermas og belavede mig i retning af gartneren, der stirrede tvært på koblet af hunde, men jo tættere jeg kom ham, jo mindre lyst fik jeg til at samtale med ham. Han så formelig ud, som var han ved at implodere af raseri; stod lænet op ad en spade, der var halvt begravet i jorden, og jeg kunne se, at spaden rystede, fordi han rystede. Og det var bestemt ikke på grund af Parkinsons. I morgen er der atter en dag, tænkte jeg og passerede ham uden et ord og med et lidt forceret smil. 
Med bedetæppet over armen gik jeg over til min gode genbo, Sonia, og ringede på. Ingen åbnede. Bilen var stadig væk. Jeg ringede til hendes mobil, blev mødt af hendes telefonsvarer og blev nervøs. Jeg havde ikke set hende siden hendes tavse exit i lufthavnen i Göteborg. Havde det traumatiseret hende at overvære P.J.’s brutale mord på Ninas morder? Havde jeg ved at hidkalde hende gjort noget utilgiveligt? Jeg kunne jo bare godt lide hendes mad, var det virkelig så forkert?
Jeg gik tilbage til mit smykke- og til dels møbelløse hus, hvor tomheden straks overvældede mig. Blev kortvarigt i tvivl om meningen med livet, men kom så i tanke om, at jeg var i fuld gang med at selv at skabe den. Jeg blev nødt til at læse lidt mere, før jeg gik i gang. Det føltes stadig meget fremmed for mig. Manglede blot at komme igennem sidste halvdel af Douglas’ erindringer, så måtte jeg ud at købe flere. Og en mand. Sådan en skulle der altså til. Men det var svært at orientere sig. For eksempel: Skulle det være en doven drukkenbolt af en kødæder, der tager en lur midt på dagen og knepper alt, hvad der rører på sig? Eller burde man tage vegetaren og afholdsmanden, den monogame type, der arbejder fjorten til atten timer dagligt? Den første var Winston Churchill, den anden Adolf Hitler. Mig med en mand, der græsser? På den anden side læste jeg i bogen om Hitler, at døde mennesker ophidsede ham seksuelt — ikke at jeg ønsker at komme derud, det siger sig selv, men måske en mand med slig tendens kunne lære mig i det mindste at slappe lidt af i nærheden af dødt kød, der ikke er spiseligt?
Pjat med mig. Jeg havde jo rent faktisk en mand, mit es i ærmet, eller rettere: es i den bærbare, hvor han stadig boede, men ikke skulle få lov til at putte sig til evig tid, det var da sikkert og vist. Jeg sendte min sorte Macbook, som jeg havde købt i London, et glohedt blik, rejste mig og tændte den. 
4.

Min lille sorte Mac, døren til min hemmelige online-love. Der ville ligge en besked til mig, og allerede ved tanken begyndte det at tindre og gnistre i hele kroppen. Først slog hjertet hurtigere, så skød det elskovssyge adrenalin gennem mig som hagl. Jeg snuppede Macbooken, min nye ven, fik liv i den og kom endelig online. Han boede i London, jeg flyttede snart. Det var derfor, jeg ikke overvejede at genmøblere min stue. 
Han var så cute, min lille, toptunede, toptrænede FN-soldat, der havde kæmpet i alle årtusindets store krige. Som havde sultet i Afghanistan, var blevet beskudt Irak. Han var høj, men ikke for høj. En meter og firs er fint med mig. Vejede firs kilo, det er ikke meget, men han brokkede sig alligevel over sin lille “hyggevom”. Maskulint koketteri, stærkt sexede sager på en almindelig hverdag. Jeg tror, han er omkring femogfyrre år, jeg kan ikke få det rigtige tal ud af ham. Han skulle bare vide! Jep, der var mail:

RE: you & me
Fra: nick edwards (edwards@hotmail.com)
Hvad er der med dig, lille skat Oriana? Jeg har ikke hørt fra dig siden i går, liner dig ikke. Har du forladt mig? Jeg kæller vildt for dig i tankerne og lader mine sultne hænner vandre hen over din lille, faste krop. Åh, jeg må gå nu, skriv, eller jeg dør. Jeg bliver sindssyg, tænker på dig helle tiden Kys, kys, Nick

Jeg lukkede øjnene og mærkede svimmelheden, de tindrende fornemmelser samlede sig til en manisk dunken i underlivet, der fik det til at hamre i tindingerne, smadre hjertet. Onani er ikke noget, jeg er stolt af. Jeg har aldrig haft brug for det, har aldrig manglet den roomservice, der overflødiggør sex med sig selv. Men han var her jo ikke, og jeg kunne ikke se andre, og hvad gør man så? Men bare tanken om Nick, der ikke var her, Nick med de store kampstøvler og sveden og tørsten og bjergene i baggrunden, han var en mand, der altid havde bjerge i baggrunden eller kravlede op ad dem med sin tonstunge bagage og sin AK-47, ligesom Moses jo heller ikke fingererede ved sine stentavler i et samtalekøkken. Bjerge skulle der til, tænkte jeg, da jeg faldt om på sengen med hele hånden nede i trussen, hvor den sammen med billederne af min soldat med skostørrelse femogfyrre hurtigt gav mig roen i kroppen tilbage, hvorefter jeg skyndte mig at kvittere.

RE: you & me
Fra: Oriana Fallaci (ofallaci@hotmail.com)
Der er ikke andet med mig, elskede Nick, end at batteriet gik dødt lige før, jeg nåede lufthavnen, og da jeg kom hjem havde der været indbrud. Jeg har lige haft den vildeste tur med dig i tankerne, skal vi ikke snart gøre det rigtigt? Bare sig hvornår. Sig det. Kys, Oriana. 
 
Oriana Fallaci havde interviewet historiens store mænd; jeg havde enten lagt dem ned eller fået dem sat fast for unævnelige forbrydelser. Fanny Fiske eller Oriana Fallaci — stort set det samme, bare forskellige bogstaver, arrangeret lidt forskelligt, og så længe, han kun var min cybersuperhelt, ville jeg være Oriana for ham. Når jeg omsider kunne lade mine negle synke dybt ned i kød og knogler, ville jeg kunne skrotte hende. 

Knap havde jeg fået fingrene fri af trussen, før pda’en gøede inde fra badeværelset, hvor jeg øjensynligt havde parkeret den. Jeg sprang på benene og må indrømme, at min første tanke var: Keith! Bare det var Keith, det måtte være Keith! Det var det bare ikke, det var det selvfølgelig ikke, det var Sam, og han lød ikke spor venligere end sidst. Helt præcist lød han som musikken til en begravelse, en polsk begravelse, altså.
Han hedder faktisk slet ikke Sam, men kriminalkommissær David Berkowic (f. Lublin, Polen, 1957) har for længst vænnet sig til det navn, jeg allerede i den spæde begyndelse af mit samarbejde med politiet i Cornwell gav ham. Jeg kalder ham Sam efter Son of Sam-mordene i New York i halvfjerdserne, hvor en David Berkowitz med aliaset Son of Sam terroriserede byen og dræbte seks og sårede syv under otte skudepisoder. Faktisk, og det skal jeg huske at tale med P.J. om ved lejlighed, gav Son of Sam i staten New York anledning til den såkaldte Son of Sam-lov, der ulovliggjorde kriminelles salg af deres historie, medmindre indtægterne fra deres udgivelser gik til ofrene. Alle lande og stater burde have samme lov.
“Kan du ikke lige komme herind?” spurgte han, pænt, men begravelsesagtigt, en anelse undskyldende, som om han vidste, at jeg lige havde haft storslået autosex og nu havde brug for at hvile mig.
“Nu? Hvorfor?”
“Jeg tror, den myrdede prostituerede var en af dine nære veninder, laleczko.”
Jeg smelter helt ned hver gang, Sam kalder mig laleczko, lille skat, men da jeg var færdig med det, begyndte jeg at dybtænke. Havde jeg nogle prostituerede i min vennekreds? Havde jeg overhovedet noget, der kunne betegnes som vennekreds? Var P.J. og Selander ikke bare arbejdsrelationer, der havde udviklet sig lidt? Jeg gennemgik lynhurtigt min liste over kvindelige bekendtskaber og udbrød så: “Det kan ikke passe.”
“Selander siger, du kender hende. Godt.”
“Jamen, hvem er hun?” Jeg var bundforvirret. Der var noget helt galt her.
“Jeg vil helst ikke sige det på telefonen. Er du ikke bare sød at komme op på Retsmedicinsk. Lisa venter på dig i kantinen, og jeg kommer, så snart jeg kan.”

Min bil var ikke meget for at starte, men den havde også holdt en lidt for lang ferie i carporten i den fugtige sæson, og da den endelig startede, havde den svært ved at navigere uden om det nye, yppige udvalg af hunde, der havde besat området. 
Da jeg parkerede ved Retsmedicinsk, mærkede jeg pludselig sorgen synge i kroppen: Et kort øjeblik havde min stakkels, hårdtprøvede krop troet, at den skulle på arbejde, sådan som den pludselig blev smækfuld af glædesendorfiner. Men da det gik op for min hjerne, at det ikke var det, jeg skulle, luskede de slukøret tilbage og efterlod mig med et humør, der passede lige ned i en mørkebrun plovfure, hvor spørgsmålet: Hvem var min prostituerede veninde, der nu var myrdet kun kunne føle sig hjemme.
Lisa Selander rejste sig fra sit stambord i kantinen, slog med sit tykke, sorte hestehår og omfavnede mig med mad i munden. Hendes røde læbestift havde en lidt for kras nuance, og små brødkrummer sad fast i de bittesmå lodrette furer.
“Snygging,” sagde hun og granskede mig med begge hænder på mine skuldre. “Sam möter os deroppe, han har precis blivit nerkallad på kontoret.”
“Hvem er det?” spurgte jeg. “En, jeg kender?”
Hun tog et dybt åndedrag og slap taget om mine skuldre. “Det är Sonia.”
Jeg gloede på hende. “Sonia? Sonia Sutcliffe? Min genbo? Hun er da ikke prostitueret.” Så grinede jeg. “Tager du pis på mig?”
“Komma med,” sagde hun og tog mig ved hånden. I den anden havde hun en laksesandwich. Jeg havde ikke en gang tænkt på Sonia, da jeg bladrede gennem kataloget over mine få venner. Det var, som om hun ikke rigtig talte med. Fordi hun ikke var god nok. Til mig. Jeg havde aldrig behandlet den kvinde ordentligt. 
Jeg reagerede på lugten, allerede ved erindringen om den, allerede på vej ned ad trappen. Lugten i morguen på Retsmedicinsk er kun en anelse mere gennemtrængende end i en hospitalsmorgue, hvor ligene som regel ikke ligger så længe som her. Den primære lugt stammer selvfølgelig fra desinficerende rengøringsmidler, men nedenunder ligger anstrøget af forrådnelse. Det er vitterlig ikke mere end et anstrøg, men det er der. Og jeg bliver dårlig af det: kuldegysninger, kvalme, smårystelser er nogle af symptomerne. Lugten intensiveredes, da vi åbnede døren og gik hen til det første metalbord i rækken. 
“Är du beredd?” Jeg tog en dyb indånding og nikkede. Selander trak tæppet væk, og dér lå Sonia med en tydelig rød snørefure om halsen og et blåt mærke ved tindingen. Hun var bestemt genkendelig som Sonia, men hun lignede ikke sig selv, ikke kun fordi hun var død, men også fordi hun lignede en luder. Hvordan ser en luder ud? Denne her luder lignede en stiliseret fordom, iført en sort, skinnende plasticnederdel, løbende nylonstrømper med søm, nogle ganske forfærdelige plateausko og en kropsnær, rød lycrabluse. Hun havde tykke, sorte lidt udflydende kohl-streger rundt om øjnene og en lilla øjenskygge. Hendes elektrisk røde læbestift var tværet rundt i ansigtet. Det var skam Sonia, ingen tvivl om det, men det var ikke min Sonia, min søde blide nabo, som lavede vidunderlig mad og bare gerne ville være min ven uden, at jeg nogensinde egentlig så meget som havde overvejet at opfylde det ønske. Jeg havde bare spist hendes mad. Og brugt hende. Det var der så også andre, der havde gjort.
Det var ikke Sonia. Det var ikke en luder. Det var en parodi. 
Jeg tog mod til mig, trodsede kvalmen og det resterende ubehag, og så strøg jeg hende over kinden. 
Et lig er som en kylling, der blev taget ud af køleskabet for timer siden og for længst har antaget stuetemperatur; alligevel føles det koldt, fordi vi ikke fatter dødens elementære processer og forventer en normal kropstemperatur. 
“Jeg forstår det simpelthen ikke,” var alt, hvad jeg kunne fremstamme. “Fatter det ikke. Hvorfor gjorde hun det? Hun er millionær? Hun vandt alle de penge. Hun er først i halvtredserne, hun er gift. Hvad sker der?” Lisa rystede på hovedet og trak på skuldrene. “Ingen aning!”
“Firs procent af alle, der vinder penge, lige pludselig, i den størrelsesorden, går bankerot, ender forgældede med livet i kummen.” Jeg vendte mig, og dér stod Sam. Jeg kastede mig uden videre over ham og begravede mine våde øjne i hans frakkekrave, der lugtede af hår.
Sam er ikke højere end to sofapuder og lige så blød. Hans halvlange, sorte hår var fedtet, frakkekraven fyldt med skæl, og T-zonen skinnede festligt: Alt var ved det gamle. Jeg trak mig tilbage og kiggede på ham med tårerne, den dårlige samvittigheds tårer, trillende ned ad kinderne. 
“Du ser sød ud med tørklæde på,” sagde han i et forsøg på at være venlig. “Men fortæl mig, hvornår du så hende sidst?”
Nu var det om at tænke sig om. Hvor meget skulle Sam vide om det, vi havde foretaget os i Danmark? Hvor meget havde han helt konkret behov for at vide?
Jeg kiggede væk, vidste, han kunne læse mig som en åben bog i magnaprint, og det skulle han så bare ikke gøre lige nu. Jeg lænede mig op ad bordet for at hente støtte til den version af mig selv, jeg ønskede han skulle se. 
“Sam ... må jeg ikke lige sidde lidt og samle mig? Kan du ikke gå ned på kontoret, så kommer jeg om to sekunder. Jeg skal bare lige ind på Lisas kontor og have noget ufortyndet, falde lidt ned.”
Han nikkede usmilende, bevægede ordløst læberne og forsvandt med hænderne dybt i lommerne. 
“Hvad har du fortalt ham om Danmark?” hvæsede jeg i samme øjeblik, han forsvandt ind i elevatoren. 
“Ingenting. Han har inte frågat, og faktisk tror jag inte alls, han vet, att hon var med oss därborta.”
“Jamen, det finder han da ud af, når han begynder at rode i hendes papirer. Han ved, vi var der — at hun også var der, vil fremgå af hendes papirer, når han begynder at gennemgå. Hun betalte selv for den flybillet, sandsynligvis med sit guldkort. Åh, gud, nej, nu kan jeg huske det, ved du hvad? Hun insisterede på at betale for den selv. Hun sagde, at hun væltede sig i penge. Det var det udtryk, hun brugte. Hvad er der dog sket her?”
“Okay, skal vi då inte bara berätta for honom, at vi var en smuttur i København, og at hon kom dit og var tilsammans med os et par dagar. Og så, som det var, at vi inte kunde komma hem ifrån Københavns Lufthavn, men måste åka videre til Göteborg, varifrån du åkte på ferie i Sydney, og hun åkte hem.” 
“Det gør vi. Vi må også lige tale med P.J.”
Selander hævede øjenbryn. “Hon är altså riktigt sjuk. Jag vet inte ... der er något ved det, jeg inte tycker om. Vi kan forsöka prata med henne, men hon får alt for mycket morfin. Jeg er djupt bekymrad.”
“Godt, jeg tager hen til hende bagefter, men sig mig--”
“Det är verkligen synd om henne, og så har hon jo lige fået den pojkvän, hun har drömt om. Omsider.”
“Pojkvän?” gentog jeg langsomt og kiggede op på Selander. “Kæreste?” 
Ordet “kæreste” var helt forkert i forbindelse med P.J. Hun havde bare ikke kærester. Hun havde, når hun havde noget, betjeningsvillige hankøn, der lignede noget, som var kommet ud af der Führers genfabrik: ulasteligt ariske unge mænd uden kropsbehåring. Jeg ved godt, jeg ikke skal komme for godt i gang, men min smag er i det mindste mere ... mmm ... divers. Den har også mere hår på. Jeg kiggede på Selanders røde mund, der bevægede sig. Hun stod og fortalte mig om P.J.’s kæreste, men jeg havde ikke hørt et ord. 
“Så vil du inte ringa til henne?” hørte jeg hende sige. 
“Nej,” svarede jeg. “Som jeg sagde, tager jeg hen til hende. Lige så snart jeg er færdig nede hos Sam.” 
Ringe. Der var ikke længere nogen, der ringede til mig. Kun ukendte mennesker, der havde fået forkert nummer, midt om natten. Pludselig slog det mig. Det kunne have været Sonia, der havde ringet til mig midt om natten. For at få hjælp. 
 “Hvad har du fastsat dødstidspunktet til?” 
“Ved et-tiden i natt. Cirka, plus/minus det vanliga.”
“Der var en, der ringede til mig klokken 01.14 i nat.”
Jeg fandt pda’en frem og scrollede hen til nummeret, viste det til Selander, som rystede på hovedet. “Alla hennes ting er nede hos Sam,” sagde hun. “Om det er hennes nummer, så tar du reda på det hos honom.”
5.

Jeg fandt ud af det nede hos Sam. Han havde spredt alle hendes ting ud på bordet: taske indeholdende mønt-tung pung og kørekort, Ipren, et tykt bundt sedler, der var bundet sammen med en elastik, makeup-pung med sørgeligt indhold, en ubrudt pakke kondomer, nøgler og mobiltelefon af ældre dato. Jeg ringede til det nummer, der havde banket på klokken 01.14 i nat og fik beskeden: “Abonnenten kan desværre ikke besvare Deres opkald nu, men ...” Så ringede jeg til det nummer, min pda havde på Sonia, hvorpå den ældre sag straks lyste og bimlede. Så var det på plads.
“Hvad kan du fortælle mig om Sonia Sutcliffe?” sagde han på en sær utålmodig facon. “Skriv lige det nummer, der ringede til dig ned her,” sagde han og rakte mig en blok. “Jeg får det tjekket for god ordens skyld.”
“Jamen, jeg tror ikke, jeg kan gøre dig meget klogere,” sagde jeg og gjorde som fordret. “Det her kommer helt bag på mig. Så vidt jeg ved, vandt Sonia og hendes mand, Peter, et antal millioner euro i et quiz-program for nogle år siden — jeg tror, det hed Ved du hvad. Jeg kan ikke huske, hvor mange millioner, det drejede sig om, men begge kvittede øjeblikkeligt deres job, Sonia for at hellige sig finere madlavning og Peter for at sove dagen lang og støve rundt i gaderne om natten. Ham har jeg for øvrigt ikke set siden.” 
Sam sad bare og gloede på mig med rødsprængte øjne. Jeg gloede tilbage for nedrullede gardiner. Den dårlige samvittighed skyllede ind over mig igen. Jeg havde ikke en gang spurgt hende om Peter, fik aldrig stillet de helt basale spørgsmål til hendes liv, som det er min forbandede pligt at stille: Hvordan går det? Til en begyndelse. Ikke en gang det havde jeg kunnet svinge mig op til.
“Sonia Suttcliffe,” mumlede han, “Treoghalvtreds år. Nå, hun havde fødselsdag for to dage siden, kan jeg se på hendes kørekort.” Han vendte og drejede kørekortet i hånden. Jeg lukkede øjnene og forbandede mig selv langt væk. Havde ellers ikke troet, det kunne blive værre. Fødselsdag. Treoghalvtreds år. Mutters alene, sandsynligvis. Den dårlige samvittighed truede med at drukne mig.
“Hvad lavede hun?” spurgte Sam og lagde kørekortet tilbage i pungen. “Jeg mener, hvad arbejdede hun som, før de vandt de der millioner?”
Jeg glippede med øjnene og blev helt tom i hovedet. “Jeg ved det ... faktisk ... ikke.” 
Jeg vidste intet om hende, gik det op for mig lige da, intet, ud over at hun kunne lave mad. I alle de år vi havde været naboer, havde hun været en, der kom med overdådig lækker mad til mig, tryglede mig om at spise den, fik mig til at fortælle om mit liv, som hun kaldte “spændende”uden, at jeg nogensinde stillede hende ét eneste spørgsmål om hendes. Alt, hvad jeg vidste om hende, var information, hun frivilligt havde givet mig. Uden at jeg havde spurgt. Hun interesserede mig simpelthen ikke. Hun var en af de andre, en af de nyrige med dårlig smag. Jeg har hånet hendes stil, hendes mangel på stil, i alle de år uden at ane, hvem hun var. I al den tid jeg havde boet i mit aldrende velhaverkvarter, havde hun været “hudormen på den kønne pige”, som hr. Rabinowitz, min nys myrdede nabo, plejede at sige om hendes alpehytte, der havde kostet en formue, og som så tilsvarende latterlig ud med sine tætte klynger af plasticpelargonier, der væltede ud fra alt for talrige altankasser. I vores kvarter har vi nemlig altid gjort i stilsikker diskretion, og den generelle os af god smag lader sig let forstyrre. Jeg plejede at beskrive hende som “klædeligt overvægtig,” pegede fingre ad hendes brune gabardinebukser og lyserøde bluser i syntetisk stof; ad hendes påstand om, at brun var en fin farve til lyserød; ad hendes hår, som hun altid farvede så sort, at det blev lilla. Som gamle damers. 
“Du ved det ikke?” fortsatte Sam hen over mine tanker. Jeg rystede på hovedet. “Men jeg troede, I var venner ... O kurwa!” 
Jeg rystede på hovedet. “Det var vi så ikke. Jeg tror ikke, jeg kan fortælle dig noget. Jo, jeg så hende i København i december. Vi var på juleshopping, Selander, P.J., Sonia og jeg, bare et par dage, men hun var bare ... normal.”
“Hvad er normal? Hvordan var hun?”
Jeg kiggede tomt på ham. “Jeg aner det ikke.”
“Kretynka,” mumlede Sam, rystede sammenbidt på hovedet og begyndte at samle hendes ting sammen; jeg blev bare siddende. Så gik døren op, og kriminalassistent Joseph Vacher stak hovedet ind, nikkede kort og nødtørftigt til mig, selvom jeg tydeligt kunne huske, hvordan han lystigt havde sprællet på mit lagen for år tilbage.
“Har du talt med Fanny om det her?” Han satte en stabel papirer på skrivebordet foran Sam.
“Hvorfor spørger du ikke mig?” spurgte jeg og forsøgte mig med et smil. “Jeg sidder lige her.”
Han sendte mig et blik, der nærmest var overbærende. “Heh! Nej, det var så ikke dig, jeg mente.”
Ikke mig, han mente? 
“Nej, hun er i Rom. Ved ikke, hvornår hun er tilbage,” svarede Sam. “Men du kan vel ringe til hende.”
“Stik mig lige fem af de lyserøde,” sagde Vacher og nikkede i retning af en stabel blanketter. Han osede af utålmodighed og stress. “Kom nu, jeg har ikke tid til det her.” 
Papirudveksling pågik, mens jeg fordybede mig i total forvirring. “Hvad sker der?” kvækkede jeg.
Uden at værdige mig et blik sagde Vacher: “Gamle mennesker sker! Uarbejdsføre mennesker sker. Hvordan fanden skal vi kunne bemande butikken her, når den ene halvdel af befolkningen på fuldtid trykker bumser ud på skoletoiletterne, og den anden spiller golf hele dagen?” Han gloede rasende på mig, og så sagde han, lige inden han lukkede døren bag sig med et smæld: “Du ser sgu da meget sød ud med tørklæde.”
Jeg sad lidt og kiggede på Sam, der øjede et stykke papir, så kiggede jeg ud af vinduet. Et tykt regntæppe havde gjort udsigten blåsort. Og jeg vidste, at jeg ikke havde nerver til spørgsmålet: “Hvem Fanny?”


Jeg ringede på døren til hendes majestætiske, hvidpudsede villa. Her var en kvinde med stil og penge nok til at gennemføre den stil. 
Og hvad så? Egentlig. Det blev hun jo ikke mere normal af. 
Ingen åbnede. Jeg tog i døren, den var låst. Jeg ringede på igen og hørte nogle rallende lyde inde fra den anden side. Så blev døren flået op af en pyjamasklædt P.J., der bukkede sig sammen om sin mave og skreg: “Ikke dig, for fanden, aaaaaaaaaw, for helvede, aaaawww, aaaww, så hjælp mig dog en eller anden.” Så væltede hun om på gulvet.
Jeg var dårligt nok kommet ind i gangen, havde i hvert fald ikke lukket døren bag mig, før jeg hørte lyden af hvinende bremser fra vejen, og så kom Selander, stadig iført sit grønne top-til-tå-morguetøj, stæsende op ad trappen mod os med partytasken i hånden. Mens P.J. skreg og bandede og rullede rundt på gulvet med armene om maven, satte Selander sig i døråbningen og rodede febrilsk i sin taske — partytasken, den med medikamenter til alle lejligheder, uppers, downers, equalizers, you name it — hvorefter hun lynhurtigt lod en nål bryde forseglingen til en klar væske, jeg kunne regne ud indeholdt en form for morfin. Lige så febrilsk og lynsnart hev Selander ned i P.J.’s pyjamasbukser og plantede kanylen i hendes tynde, venefyldte lår, som rystede og sitrede.
“Jag vil have dig indlagt,” snerrede Selander, mens P.J. hylede videre. “Det här går bare inte.”
“Det går over,” hvinede P.J. “Det går altid over, det er IKKE mavesår, det er kun en gastrit, de har da for helvede været helt dernede med kikkerten, jeg er et genetisk mirakel, siger de, aldrig før set så flot en maveforing--”
”Ti så stille! Om du skal ljuga, så gör det trovärdigt!” Selander virkede forjaget og irritabel. Vi vidste begge to, at P.J.’s lægeskræk var på størrelse på hendes vanvid, og at en endoskopi aldrig ville kunne komme på tale, medmindre hun forudgående var lagt i koma. 
”Awawaw, hvorfor tager det så lang tid i dag, hvorfor virker DET LORT ikke?”
“Jag har just dragit ut sprutan,” sagde Selander og vendte ryggen til P.J., der nu sad og på hug og bandede og peb lavmælt. Selander kiggede bedende på mig. “Stannar du kvar? Hun må inte vara ensam den næste time. Jag måste løbe nu.”
“Hvad sker der?”
“Förgiftade hundar. En hel røvfuld af dem.”
“Hvad har hunde med dig at gøre? Er der ikke en dyrlæge?”
“Jag är den bästa toksikologen i staden, vet du inte det?” Og så var hun forsvundet. Jeg kiggede langt efter hende og prøvede at holde P.J.’s lyde ude af mit system. Så hjalp jeg hende på benene og kunne allerede se det på hende: Hun var ved at få det rigtig godt. 
“Mit røvhul,” snøvlede hun. “Mit røvhul.”
“Hvad med det?” 
“Jeg fatter ikke narkomaner,” begyndte hun, da jeg forsigtigt placerede hende i sofaen foran en majestætisk pejs i marmor og trak hendes stribede dyne op om hende. “Hvordan de kan skide.”
“Jeg ved ikke helt, hvad du mener.” Jeg var begyndt at mærke den træthed, der skyldtes for lidt søvn, men også den, som P.J. uvægerligt altid forårsagede, og gik ud i køkkenet for at se, om jeg kunne finde noget kaffe. 
“Hvad har jeg fået?” snøvlede hun inde fra stuen. “Morfin i ... en uge? Ti dage, måske kun fem, jeg aner det ikke. Og mit røvhul hænger i laser. Jeg laver sådan nogle ... cementbæer ... der hverken kan komme ud eller ind. De bliver bare siddende midti, du ved, hverken ude eller inde, og spærrer ringmusklen op, og det gør så forpulet ondt, og jeg bløder ud af røven.”
Jeg havde fundet noget pulverkaffe og fået ild under kedlen. “Så har du da mavesår, hvis du skider blod?”
“Jeg har IKKE mavesår. Jeg er et genetisk mirakel. De har endoskoperet mig, og der var IKKE hul. Sådan nogle som mig får ikke huller. Og jeg fatter bare ikke, hvordan narkomaner overhovedet kan overleve det? De får jo opiater hele tiden, jeg har bare fået det ... et stykke tid.”
“De får nok nogle afføringspiller, hvad med dig, var det ikke noget?” Jeg hældte den kogende væske op i kruset og rørte rundt. 
“David Lee kommer og laver mad til mig hver aften, han laver sådan noget ... hirsegrød, tror jeg, det er. Det er blidt ved maven, siger han, og virker mildt afførende--”
“David Lee ...?” Jeg satte koppen på sofabordet og mig selv i en kæmpe stor stol med armlæn og fløjlsbetræk i kongerødt. Med udsigt til et vrag, der var i færd med at vikle sig både ud og ind af en stribet dyne. Samtidig.
“Jeg kan bare ikke bruge noget, der er ’mildt afførende’. Men det tør jeg ikke sige til ham, man skal ikke tale med sin kæreste om afføring, det ødelægger fortryllelsen fuldstændig. Faktisk, hvis jeg skal kurere mig selv for en dum interesse i den forkerte--”
“Hvem er David Lee, om jeg må spørge?”
“-- så forestiller jeg mig bare, at han sidder på potten og skider, så er han definitivt ude af systemet. Virker hver gang, er det ikke rigtigt?”
“Er det din nye kæreste?” prøvede jeg med al den tålmodighed, jeg havde tilbage, det vil sige det rene ingenting. Godt, jeg ikke havde arbejdet med psykisk syge, tog jeg mig i at tænke, så havde jeg da bestemt aflivet dem. Mine tanker gik uvilkårligt til torturmuseet i Prag. 
“Gud, Fanny for pokker,” spruttede hun lige pludselig og pegede på mig som en fulderik, der lige var vaklet ud fra et natværtshus og havde fået frisklufts-chok. “Det er jo dig! Velkommen hjem, og hvordan går det så? Har ikke set i dig i mands minde, hvad har du lavet? Hvorfor har du det dér tørklæde på? Det får dig til at se helt ... mild ud? Sådan ældre-mild. Agtig” Hun vajede lidt fra side til side og smilede dumt. 
Så dumt, så dumt.
At P.J. er cand. jur. og offentlige anklager i Cornwell, er en omstændighed, som hun ofte gør det meget let at glemme. 
Jeg fortalte hende lynhurtigt noget af det, jeg havde lavet, samt et par kreative tilføjelser, var ikke sikker på, hun overhovedet hørte efter. Så kom jeg til sagen:
“Sonia er blevet myrdet.”
“Hvem er det?” 
Øjensynlig var jeg ikke den eneste, Sonia havde den virkning på.	
Da hun omsider kunne huske, hvem Sonia var, og jeg havde fortalt hende om detaljerne omkring hendes død, blev hun helt tavs. Så sagde hun: 
“Ja, David Lee, er min kæreste. Han kommer lige om lidt. Han er bare så--” Jeg afbrød: 
“Og så talte jeg med Selander om, at det nok ikke er smart, hvis Sam får for meget at vide om, hvad vi foretog os i Danmark, så jeg vil bede dig nøjes med at fortælle ham, hvis han skulle spørge, at vi bare tog et par dages juleshopping i København sammen med Sonia. Ikke noget med at nævne Nina og alt det der, bare shopping plus København plus et par dage. Kan du klare det? Lær ordene udenad og indprent dig, at det er alt, hvad Sam skal vide.” Hun nikkede, men så stadig dum ud, så jeg aftalte med mig selv, at jeg lige tog den igen på et tidspunkt, hvor hun kunne tale rent og enkle beskeder kunne gå lige så rent ind.
“Han kommer lige om lidt; du bliver, ikke ozze?” sagde hun efter et par minutters tavshed. Som jeg havde nydt. Jeg granskede hende. Hun var om muligt tyndere end sædvanlig. Men slet, slet ikke så bleg. Hun plejede at være gennemsigtig. Nu sad hun faktisk dér og havde en rigtig sund kulør.
“Sig mig,” begyndte jeg og så, hvordan hendes øjne skyede mere og mere til, “hvorfor er du så ... ubleg?”
“Jeg tager sol! David Lee og jeg tager sol. Sammen. Det er ren performancekunst at se, hvordan huden langsomt bliver mørkere og mørkere. Og så er det så dejlig ... varmt.”
Han måtte kunne noget, denne David Lee, siden han kunne få P.J. til at gøre noget så artsfremmed. Jeg vidste ikke, hvad jeg skulle sige til det, så jeg gik bare videre til det, der virkelig pressede sig på.
“En anden ting, jeg lige skal spørge dig om ... henne på stationen nævnte Vacher en Fanny, som ikke var mig. Kender du en Fanny, der ikke er mig?”
Jeg hørte en raslen ved hoveddøren og kiggede spørgende hende.
Hun lagde sig ned i sofaen og strakte sig. “En Fanny, der ikke er dig. Lad mig se ... lad mig se ... “
“Skattepige,” lød det fra døråbningen og en helt usandsynlig smuk, helt usandsynligt arisk og helt usandsynligt homo ungersvend stod i døren med sit glatragede hoved på sned og en indkøbspose i hånden. “Hvordan går det, musse?”
En masse (unødvendige) omfavnelser og lyde, herunder smaske- og kysselyde, fulgte, hvorefter ord som skat, musser og baby satte luftfugtigheden i lokalet betydeligt op og gjorde mig decideret dårlig tilpas. Jeg rejste mig og lod mig præsentere. Det hyssede han også over, og hovedet kom igen på sned i faux-beundring over mit væsen og gerninger. 
“Jeg smutter nu, så kan I ... hygge jer. Men før jeg går ... kan du ikke lige sige mig, hvem den Fanny er?”
“Nårh, jo,” sagde hun. “Jamen, det må være Fanny Freddie.”
.
6.


Hver gang jeg troede, at nu kunne livet ikke blive værre, så blev det alligevel bare værre. Og hver gang det blev værre, tænkte jeg på min nye ven, Winston Churchill, som sagde, at “succes er at gå fra fiasko til fiasko”. Men det giver jo ingen mening, Winston, sweetheart. Ingen mening!
Hver gang jeg troede, at nu var bunden nået, var der et trin til, som var mørkere, grimmere og mere truende end det forrige. Men nu, nu måtte bunden simpelthen være nået, fortalte mine bloddrænede knoer mig, mens de knugede om rattet og ikke var til stor hjælp, når det gjaldt om at gelejde bilen gennem regnen og ud på ringvejen.
Fanny Freddie! Jeg vrængede navnet ud gennem struben og kvalte det på vejen, lagde et snit ned gennem det med min spidse hjørnetand og spyttede det ud på forruden, hvor det drev ned ad glasset som en sygdom, man har opgivet at behandle. 
Fanny Freddie! Det kan man for pokker, det kan man den ondelynemig, pis’-mig-i-øret og for helvede da bare ikke hedde?
Meget dejlig pige, havde det sindssyge apparat med den arisk korrekte boytoy og den i røvhullet fasttømrede cementbæ bedyret, lige før hun gav mig dødsstødet: Hun ligner faktisk dig på en prik, altså en ung udgave af dig, ikke?
Ikke? Nej! Det kan hun ikke gøre. Ingen ligner mig. Og den sidste, der skal ligne mig i ung udgave, er den nye profileringsekspert i Cornwell-Grafton. 
Dr. Fanny Freddie. 
Som lige nu var i Rom, havde jeg jo hørt Sam sige nede på stationen. Hvis hun var i Rom, betød det, at hun sikkert lige nu — jeg kiggede på uret, okay: for længst havde udfoldet sine mangfoldige kompetencer i Roberto Piqueris ægteseng med udsigt til mor og far og små børn i rammer; det betød, at hun om et par timer ville lade sig yderligere henrykke over en middag med samme, komplet med håndholdning hen over bordet og stearinlys i sølvstager og en belysning, der i hvert fald ville bekomme mig særdeles godt. Det betød, at han havde hentet hende i Leonardo da Vinci stående samme sted, som han altid havde stået, når han hentede mig, lige ud for udgangsdøren bag rebet med et tåbeligt skilt med hendes navn på. Det betød simpelthen, at hun havde overtaget mit liv. Hun ligner faktisk dig på en prik, altså en ung udgave af dig, ikke?
En klon havde overtaget mit liv. En yngre klon, for nu at føje spot til skade.
Tårerne trillede ned ad kinderne på mig, og strømmen antog en sådan karakter, at tankerne uvægerligt gik til de seneste års klimaændringer. Jeg måtte holde ind til siden, hvor jeg slukkede motoren og umiddelbart derefter kastede mig ud i en brølende litani: 

KÆRE GUD! GIV HENDE VORTER.

Det er okay, hvis hun ligner mig, bad jeg højt til mit forstående bakspejl, i det store og hele, men lad hende have en lille grim ting i sit ansigt, som jeg ikke har, og som gør, at alle mine mænd forskrækket viger fra hende, som var hendes aura ladet med Ebolablandet plutonium. Lad hendes kinder være dækket af store, bulne aknear. Eller lad hende have en yppig, blodig vorte over sine smalle, stramme læber. Eller pryd hende med forkølede, tætsiddende griseøjne, gerne blå som mine, bare de er gennemført grisede. Lad hende have en muggen ånde, lad hende stinke af gnu eller pungrotte, giv hende en opstopper så vertikal, at mine mænd vil forveksle den med stikkontakten til deres barbermaskine, nej, giv hende hår over hele kroppen, ja: Måtte hun slæbe sin alt for rigelige og alt for lange kropsbehåring efter sig som død tang. Hun må gerne være af samme højde og drøjde som jeg, blot hendes pund er fordelt, så de alle sammen stimler sammen på maven og kulminerer i en svuppende skidesæk, og lad hendes ankler være så tykke, at de får el-kogere verden over til at visne af jalousi. Polkaprikker, jordsvin, dødsstivhed, dræbersnegle, hvad som helst, der virker — BARE GØR HENDE ENESTÅENDE UATTRAKTIV — NU!
Da det gik op for mig, at jeg sad helt alene og råbte op, startede jeg prompte bilen og vedtog, at jeg ikke alene skulle hjem, men hjem til Nick og bede om ord nok til at oparbejde en så voldsom omgang pornofantasier, der ville kræve en så voldsom omgang onani, at jeg måtte tage flere forskellige former for grøntsager, om nødvendigt jernstangen i haveskuret, i brug med det formål at foranstalte en så øredøvende, sønderlemmende orgasme, at naboerne ville kunne mærke rystelserne i jorden, få en tagsten i hovedet, hvis det skulle være, for intet mindre kunne hverken dølge eller fordrive denne ubeskrivelige sorg, dette usigelige raseri, det her, det her ... det her ... dette ydmygelsens overflødighedshorn. 

Mens jeg stadig rystende over dette sidste slag, drejede jeg ned ad den indbrudshærgede gade, hvor jeg endnu havde til huse, og måtte med stort besvær manøvrere bilen forbi et bjerg af hundelig og et sammenrend af flæbende gamlinge. Det måtte være de forgiftede hunde, Lisa havde nævnt. 
Jeg hader ikke hunde, som P.J. gør. Jeg hader heller ikke mine naboer. Jeg er bare ret ligeglad med dem, både hundene og naboerne. Min tilstand taget i betragtning var jeg ikke en gang nysgerrig efter at vide, hvad der foregik, så jeg nikkede kun kort, da jeg kørte forbi. Men næppe var kommet til standsning i min carport, før to faldefærdige madammer med øjne, der var lige så røde af gråd som mine, på det nærmeste overfaldt mig og afskar mig vejen til min bryggersdør. Jeg genkendte dem som nogen, der boede på min vej, den ene til overflod som fru Rechnitzer, der af uransagelige grunde endnu ikke have ladet sig pensionere fra sin oversekretærstilling på dommerkontoret, en beskæftigelse, der altid havde givet anledning til en del forbrødning med min person, da vi jo begge, som hun udtrykte det, arbejdede inden for branchen. Really?
Hvad jeg havde foretaget mig hele dagen? ville de vide.
“Jamen ...” forsøgte jeg mig. Jeg var så træt. De forekom mig så inderligt overflødige. Mine tanker havde ikke lyst til at omhandle dem. “Vi mødtes da i morges? Da jeg kørte hen på stationen?”
“Stationen?” Hende, jeg ikke kunne huske navnet på, kneb sine røde øjne sammen, så alt liv druknede i hud.
“Politistationen.” Jeg sukkede og fremdrog mit affilierings-id fra EFBI, som de begge stak deres grovporede, rødsprængte snuder i. Kun stregkoden ville have kunnet afsløre, at det var forældet, og ikke længere på nogen måde kunne bruges til ret meget end netop denne type situation.
“Nårh, dr. Fiske,” udbrød fru Rechnitzer forklaret, så panden kreppede sammen og dermed klargjorde, at man uden problemer kunne kappe tyve centimeter alene derfra. “Jeg kunne bare ikke kende Dem med alt det ... stof på.” Her holdt jeg ellers i min egen carport.
“Og jeg er først kommet hjem nu. Hvorfor?” sagde jeg med tanker, der sluttede stramt op om ønsket om at få det her overstået.
“Vi spørger alle,” sagde den anden. “Ikke mindst folk med suspekt hovedbeklædning, der kommer luskende.”
“Suspekt? Luskende? Må jeg lige være her. Det er altså ikke helt let at køre på en vej, der er besat af hunde og hundeejere,” udbrød jeg med slet skjult forargelse. “Men hvad er der dog sket her?”
“Hundene er blevet forgiftet,” sagde fru Rechnitzer halvgrædende. “Og vi prøver at finde gerningsmanden. Vi kigger selvfølgelig mest på dem i nabolaget, der ikke har anskaffet sig en hund.” Hun gloede olmt på mig et kort sekund og slappede så af. ”Men selvfølgelig er det ikke Dem, dr. Fiske, en fra branchen ville jo aldrig gøre sådan noget.”
“Det er jeg ked af at høre, men jeg ved meget lidt om giftmord, det var noget, man gjorde i i gamle dage,” sagde jeg og kiggede sigende på dem. “Jeg kan desværre ikke hjælpe jer.” Så gik de deres vakkelvorne vej, og jeg smuttede ind i min seng og faldt i søvn uden at vide, hvordan jeg overhovedet kom så langt.

Da jeg vågnede, var det mørkt, og jeg var mærkelig varm i kroppen. Jeg rakte ud efter den bærbare på natbordet, vækkede den og så, at der var mail fra min onlinefrækkert. 

RE: you & me
Fra: nick edwards (edwards@hotmail.com)
Vi gør det rigtigt lige nu, Oriana, skat, det føles i hvert fald helt rigtigt i hånnen og i lemet, når jeg med dig i tankerne lader mig transportere over tid og rum, glemmer mig selv og eksploderer af bæger, og sprøjter min sæd ud over dit ansigt. Fortæl mig, hvad du laver, når du læser det her. Jeg kysser dig over det helle, begynner ved tæerne og lader tungen arbejde sig helle vejen op, helle vejen ind. Din, Nick.

Jeg klarede skærene i løbet af nulkommafem uden indblanding fra eventuelle effekter fra svaleskab eller haveskur og gjorde derefter, som han fordrede. Afsluttede med ønsket om at mødes, alt dette var fint nok, men jeg trængte så forfærdeligt til at blive endeligt plomberet. Det der med at få jorden til at ryste under mig, det skal jeg altså godt nok bruge en mand til. Pludselig løb en ildevarslende isning ned ad ryggen på mig: Hvad nu, hvis jeg aldrig nogensinde fik noget mere? Hvad nu, hvis jeg allerede HAVDE fået det sidste? Hvad sker der med mennesker, der dør, før de har fået sex nok? Bliver de til sitrende poltergejster, der vækker uskyldige sjæle midt om natten med en “voksenfilm”? 
Min mave reddede mig. Den skar simpelthen igennem og fortalte mig, at jeg intet havde spist hele dagen. Ikke morgenmad, ikke frokost, ingenting. Mit køleskab var tomt, bortset fra fødeemner, der var ældre end mine naboer. Jeg kiggede på uret. Klokken var over ti om aftenen. Så rakte jeg ud efter min pda med det formål at ringe til Selander og lokke hende på restaurant, men et eller andet telepatisk må der være foregået lige da, for hun ringede i samme øjeblik, jeg tænkte tanken. Det var så længe siden, nogen havde ringet til mig, og jeg må indrømme, at jeg blev i helt godt humør igen. 
“Det är jag, snygging. Jag er færdig for i dag, tænkte, jag kunne lokke dig ud till lite matt?” Jeg trak trusserne på plads og bejaede hendes forslag om Pierres Moules & Vin, der lå en gade fra stationen, bekvemt for hende, mindre for mig, men i forstæderne installerer man jo ikke dyre, tyske køkkenløsninger som Gaggenau og Poggenpohl med det formål at gå på restaurant, så det var ud i bilen igen, efter, naturligvis, at have lagt en betagende aftenmakeup i den del af ansigtet, som den sorte aftenhijab tillod verden at se. Vigtigt at have et perfekt fjæs fireogtyve timer i døgnet, aldrig til at vide, hvem man løber ind i. Andet end regn. Således også i aften. 


 
7.

Pierres muslingebiks har alt i muslinger, manglede bare, når han nu har fravalgt alt andet. Blåmuslinger, hjertemuslinger og en hel masse afarter, jeg aldrig har hørt om, tillavet på flere måder, grillede, dampede, kogte, stuvede, farserede, end jeg har fantasi eller hukommelse til, og det var også lige meget. Jeg havde engang fået en røget version af de blå med soja, som var storslem, så jeg havde bestemt planer om at holde mig til en helt almindelig moules marinières. 
Pierre selv er ikke spor fransk, hedder i virkeligheden Dick og kommer fra Santa Barbara, hvilket måske er grunden til, at Zinfandel dominerer vinkortet, da det er den mest plantede drue i Californien. 
Sidst jeg var hos Dick/Pierre, havde en lusket, korpulent madanmelder indlogeret sig i et lille, fordækt hjørne af restauranten, sikkert med det eksplicitte formål at belure mig, og dagen efter kunne jeg læse noget i stil med: 

Jeg får et problem med Pierres Moules & Vin, når jeg derinde ser den gode dr. Fanny Fiske, videnskabelig medarbejder ved EFBI, adfærdspsykolog og ekspert i seriemord. Ikke bare, fordi hun, der giver den som mad- og vinkender, tager på fransk restaurant og begejstret vælger hvid Zinfandel, hvad der uden konkurrence er den mest afskyelige, parfumerede og disneyficerede væske, der nogensinde er hældt på flaske og forsøgt solgt som vin. Men nok så meget, fordi det så fint passer til hendes egen skæve tone og falske klangbund. At et kunstprodukt som dr. Fiske, der bevidst iscenesætter sig selv som fascinerende, underholdende, fræk og anderledes og netop derfor er et ret kedsommeligt bekendtskab, vælger Zinfandel, siger alt om denne drik. 

Det gav mig naturligvis et stort problem med hr. Anmelderen, og jeg håbede da også, at hans avis efterfølgende satte ham grundigt på plads, hvis ikke af. Pierres er IKKE en fransk restaurant, og Zeyficeret”, var min sidste tanke om den sag, da jeg rullede ind på, hvad der formentlig var byens sidste parkeringsplads. Men det giver på den anden side heller ingen mening kalde den “tør”, særligt ikke, når man er i færd med at hælde en hel masse ned i halsen. Hvem var det nu, der havde sagt det?
Da jeg fandt Selander ved et lillebitte bord til to, dybt begravet i et hjørne, hvor jeg kunne se, at hun allerede havde makuleret en hel brødkurv, var klokken næsten treogtyve — pålægning af aftenmakeup og pendling havde ædt en hel time, og på daværende tidspunkt var min mavesæk i giftigt humør. Så vi bestilte med det samme, køkkenet lukkede i øvrigt klokken treogtyve. Selander skulle have peber med muslingefyld, og jeg skulle bare have mine hvidvinsdampede moules. Dertil bestilte jeg en Zinfandel Ravenswood California 2004, Vintners Blend, som jeg holder meget af, fordi den har en stor, meget krydret næse med en del tørt træ – sort kirsebærfrugt – enkel med et vist brændt præg; sødmefuld, varm frugt med mørke aromaer, pæn tæthed, god smagsintensitet og mere power end elegance, lige noget for mig. Og ja, jeg ynder bestemt kraftig rødvin til skaldyr. 
“Der är i varje fall någon, der inte tycker om hundar,” sagde hun, lige da jeg havde sat mig. “Trettiotvå hunde på én dag — må vi be om noget mere bröd?” Hun viftede med kurven, og Dick/Pierre kom stæsende, blinkede til mig og snuppede kurven. “Længe siden, Fanny, dejligt at se dig,” sagde han sexet (eller også er jeg bare ...) Og så sagde han gudhjælpemig: “Du ser ellers sød ud med det tørklæde på. Jeg kunne næsten ikke kende dig.”
“Det gör du verkligen,” sagde Selander. “Men du är det, man kallar en ’bad Hijab-girl’.”
“Hvorfor det?”
“För att man kan se dit pandehår. Det er inte helt ærbart. Men vad er din ursäkt?”
 “Undskyldning? For ... pandehåret?”  
“For sjalen, hijab’en? Du er jo inte til begravning längre.”
“Øh, jeg ser sød ud med den på? Jeg er konverteret? Ældre kvinder går med tørklæde? Vælg selv.”
“Ja, men mig kan du inte lura.” I én flydende bevægelse rejste hun sig op, lænede sig ind over bordet og smuttede mit tørklæde til side, præcis dér, hvor mit venstre ar sad, glohedt og hummerrødt.
“Du ger jo aldrig upp.” Hun grinede.
En lækker, bugnende brødkurv landede på vores bord sammen med vinen, og jeg trak kurven helt over til min tallerken og gloede kampklart på Selander, mens jeg nærmest inhalerede brød af bar sult. 
“Hvor er jeg dog træt af at forklare mig,” udbrød jeg. “Hvis din pda bliver for gammel, får du den da også opgraderet. Jeg er bare blevet opgraderet.”
“Som det naturligaste i världen,” indskød Selander med et hestegrin.
“Naturlig er ikke noget succeskriterium for mig. Men lad være med at sprede budskabet. Heller ikke til P.J. Hun er i øvrigt ikke et hak bedre. Hun tager sol.” Jeg spærrede øjnene op i forargelse. 
“Ja, og det klæder hende.” Hun stirrede på mig, fokuserede på min ikke længere eksisterende rynke mellem øjenbrynene. ”Den er jo väck?” Hun lænede sig helt tæt på mig og kneb øjnene sammen. “Den er sgu väck.”
“Jeg nikkede. Restylane og Botox, i fuld bedøvelse. Mens.”
“Vad ellers?”
Jeg puffede pandehåret til side. “Botox i hele panden.”
“Du glömde lige ögonrynkorna. Heh! Det ser da roligt ud med den glatta pannan og så de kragetæer.” 
Mit liv lå lige da i små isbakker i en rusten kummefryser i en dansk provins. Jeg kiggede ned og mumlede: “Og du glemte det hele, sveskefjæs!” Men hun hørte det ikke. Hun sad bare og grinede. Hvordan kunne hun? Med ansigtet fuld af rynker?
“Nå, spøg til side, som ni säger,” sagde hun. Som om jeg så ud til at more mig. “Som jag sa: Der er en eller anden därute, der slet inte tycker om hundar.” Brødet lå godt i maven, så jeg besluttede mig for ikke at bære nag.
 “Hvad var de blevet forgiftet med?” spurgte jeg derfor venligt konverserende. Egentlig var jeg ligeglad, jeg havde rigeligt med personlige problemer at slås med, såsom mine øjenrynker, der ikke passede til min glatte pande.
“Et ogräsmedel, der hedder Paraquat, der er et af de mest brugte i världen, förbjudet her i landet, men mycket populärt som selvmordsbillet i tredjeverdens lande, för att det är lätt at få fat på og dödlig dosis er ret lav — inte mere end cirka to teskefulde. Det är något riktig stads, især för att man ikke kan behandla förgiftade patienter med någon form for modgift. Alla stadens veterinärer har försökt at redde de hundar hele dagen, de anede inte, at det var Paraquat, det handlade om — inte, at det havde hjulpet, om de havde vetat det. De kræ har fått en megadosis. Normalt er sygeforløbet långvarigt og smärtsamt. Det her har helt sikkert været smärtsamt, men det var da overstået på mindre än en dag.”
“Nårh, det var det, hende modeikonet, Isabella Blow, døde af?”
“Ingen aning, men hur får de dog fatt på det stads? På den anden side seda — bare se, hur de kan blive ved med at få tag på alla de dopingstoffer, og engang i forrige vecka var der inbrott på Centralsygehuset, hvor någon løb af med arsenik på pulverform og natriumcyanid på krystalform — det virker lidt absurd ligefrem at begå inbrott efter sådan nogle gammaldags giftstoffer, när det er til at få fingre i långt stærkere sager på ett långt lättare sätt.”
“Gartneren gjorde det,” røg det ud af munden på mig. Jeg kom nemlig lige da i tanke om min gamle gartner, Eisik, som jeg engang havde fundet i min seng iført erektion, grensaks og bibelske fordømmelser, men absolut intet tøj. I et kort deja-vu så jeg det sære billede af hans lem, der stod op fra søen af slap, løs hud som et cylindrisk budskab om liderlighed til døden og på tværs af al fornuft. Jeg rømmede mig og kom tilbage. “Mine naboer deler gartner; han ligner en, der kommer fra Sydamerika — bruger de det dér?”
“Jag menar, de använder det i citrus- og olivenplantagerne, ja.”
“Man kan sagtens forestille sig en gartner, der bliver træt af at træde i den ene hundehøm efter den anden, ikke? Det må være ydmygende.” Jeg så hans rasende ansigt og rystende spade for mig.
Hun smilede overbærende. “Det tycker jag da, du skal sige videre.”
Vores muslingevariationer ankom sammen med oplysningen om, at der i Irland fandtes en flod ved navn Suck. Typisk Dick/Pierre. Da vi på det tidspunkt allerede havde bundet vinen, bad vi om en til, magen til, hvorefter samtalen af sig selv flød i Sonias retning. 
“Det konstiga,” begyndte Selander — hvorfor tog hun altid mad i munden, lige før hun skulle sige noget? Hun var oven i købet et menneske, der udtalte ordene tydeligt, med munden helt ud og helt op, så det ville have været en fryd i klasseværelsets sprogtimer. Det var simpelthen bare ikke en fryd her. Hvad jeg derefter fortalte hende med et såret ursäkta til følge, så peber og muslingefyld igen blev synligt. Hun forstod det simpelthen ikke. 
“Det konstiga är,” prøvede hun igen uden synlige forbedringer. Jeg kiggede indædt ned i tallerkenen, “at vi inte kan finde nånting överhuvudtaget. Jag har självklart en dödsårsag — strangulering — og en dödstidpunkt. Det var rätt lätt. Men det fanns ingen afværgelæsioner, ingen; ud over snørefuren har jag kun et blått mærke ved tindingerne, sandsynligvis ifrån et pacificeringslag. Men teknikerne kan inte hitta nånting. Ingen fremmede fibre, ingen fremmed dna. Mycket mystisk for en luder, der jo har haft närkontakt, skulle man tro, med i hvert fald et par stycken. Hon blev jo mördad klokken et om natten, så hon må da i hvert fald have været igenom et par stycken.” Da hun holdt inde, kiggede jeg op på hende og så hende tygge pænt med lukket mund. 
“Har du tænkt på,” begyndte jeg, “at hun måske slet ikke var luder?”
Selander hævede øjenbryn. 
“Der er tale om en kvinde først i halvtredserne,” fortsatte jeg. “En kvinde, der kedede sig. Som ikke havde noget at lave. Måske legede hun bare, at hun var luder og stoltserede rundt i det der mærkværdige tøj for at få en oplevelse?” Jeg kunne sagtens se hende i den rolle. Jeg kunne overhovedet ikke se hende i den anden. Faktisk havde jeg fantaseret om at gøre noget lignede selv, stoltsere rundt i netop det kvarter i mærkværdigt tøj, men det var der ingen grund til at nævne. “Eller måske prøvede hun at fange en kunde, men kunne ikke.” Tanken var ubærlig, for på grund af fødselsdatoen satte jeg uvægerligt mig selv i hendes sted. Så mig selv stå og vente på kunder, der kørte forbi, fordi jeg var for gammel. 
“Jamen, om hon havde behov av pengarna?”
“Har Sam fundet ud af noget med hendes kassebeholdning?” Selander rystede på hovedet. “Jag har slet ikke haft tid til at prata med honom i dag.”
“Jamen, hvis hun manglede penge, kunne hun have tjent rasende ved at kokkerere for folk. Hun var en fantastisk kok,” sagde jeg.
“Hun var uddannet kock. Det är hennes mand också. Mødtes över en kogeplade.”
“Hvor ved du det fra?” Jeg stirrede målløs på hende og skænkede mig et glas vin. Dejlig, mørk vin. 
Selander smilede overbærende til mig. “Jag pratade faktisk riktigt mycket med henne, da vi var i Danmark. Jag satt i timevis og pratade med henne i köket, mens I jagede förbrytare i mudderet. I början mest for at udfritte henne om hennes dessertopskrifter, särskilt den der crème brûlée, men hon var jo en storsød kvinna, og hun ville så gerne prata.”
”Det er jeg klar over,” sukkede jeg. Hun smilede til mig. “Skal vi inte ha en kopp kaffe? Og lite sött?”
“Det kan vi ikke nå, klokken er lige over et, prøv at se dig omkring, prøv at se på Dick/Pierre, han vil have os ud.”
Han stod ved køkkenbordet med armene over kors og sendte sorte blikke accentueret af truende buskbryn i vores retning. Bortset fra os lå restauranten øde hen. 
“Uha,” sagde hun, “Nej, det ser jag. Skal vi så betala? Jag er også ved at være fruktansvärt trött.”
Jeg vinkede Dick/Pierre hen til vores bord, småsludrede lidt undskyldende med ham, og han fortalte blandt andet om en kvinde, der hed Fisette til efternavn, hvilket fik ham til at bryde sammen af grin og mig til at bede om regningen, som han kom med tilsammens med oplysningen om, at en tidligere amerikansk ambassadør i et nordisk land bar navnet Dick Sweat, hvad der igen fik ham til at knække sammen. Meget mod mine principper delte vi regningen pænt midtover som fattigfolk. 
“Jeg tror altså, han har Tourettes syndrom,” sagde jeg, da betalingen var vel overstået, og Dick/Pierre var forduftet. “Men for øvrigt og før jeg glemmer det: Har du også haft indbrud?” Hun fnisede. “Ingen aning, låser aldrig dörren, så om jag har, har det været några mycket ordentliga tjuvar, der inte roder. Og så tycker jeg heller inte, at jeg mangler nånting.”
Da jeg rejste mig og tog min frakke, hørte jeg pda’en larme i min kalveskindstaske. Kunne det være Nick, der ringede til mig for allerførste gang? Kunne det være Keith? Bedre sent end aldrig? I hvert fald var der nogen, der ville mig noget. Lige til at blive helt overstadig over. Jeg tog den op, genkendte nummeret fra i går og svarede: “Jaeh?”
“Hey, baby,” sagde en stemme, jeg slet ikke kunne genkende — Nick? 
“Hey,” svarede jeg tøvende. 
“Hvad har du på?”
“Øh ... t-t-tøj?”
“Er du alene?”
“Ja,” løj jeg og lavede tyssemund til både Selander og Pierre/Dick, som stod bag baren. I baggrunden spillede der noget meget Lawrence Welk-agtig champagnemusik. 
“Jeg har noget til dig, der vil interessere dig meget. Rigtig meget. Jeg har lagt det i containeren lige ved siden af Bar None, Regensby 12 — kender du det sted?” Jeg udstødte en lyd, der skulle gøre det ud for ja. “Bagefter kan det være, jeg giver en drink. Kom alene. Og kom med det samme. Jeg ved, hvor lang tid det tager at køre herhen.” Klik. 
Jeg kiggede på uret. Klokken var 01.15.
8.

Regnen var kortvarigt holdt op. Og når jeg siger kortvarigt, skyldes det, at sådan er det her. Efteråret, vinteren og foråret igennem holder regnen kun korte spisepauser; om sommeren får pytterne omsider lov til at forsvinde, men ellers er de bare tingenes tilstand, områder, man kører igennem, mens man tænker. Så det gjorde jeg. Skulle jeg bare vende om og ringe til Sam i stedet? Det vidste jeg jo godt, jeg skulle.
Jeg har kun dårlige erfaringer med mystiske opkald, og dette her var ladet med ubehagelige udsigter. Men jeg var for nysgerrig. Mit liv kedede mig, min lur havde varet for længe, og jeg var simpelthen ikke træt nok. 
Hvor mange gange var jeg ikke kørt gennem byen midt om natten, hele vejen til et eller anden udsted, selv før mit liv kedede mig, fordi en version af en psyko havde lokket mig, kun for at finde et skilt eller et brev eller en overmalet husfacade, hvorpå der stod diverse fornærmelser af min person. Der havde, mærkværdigvis, altid været rigtig mange, der bare ikke brød sig om mig, og jeg havde stærkt på fornemmelsen, at det her var noget i den stil. Men bare for en sikkerheds skyld havde jeg skrevet den mystiske mands telefonnummer, det samme, der var blevet brugt til at ringe til mig i går nat, da Sonia blev myrdet, på en serviet og givet den til Selander. Sammesteds havde jeg skrevet adressen, jeg var blevet bedt om at troppe op på. Ikke at knuden i maven gik væk af den grund. 

Bar None ligger i luderkvarteret, faktisk lige midti. Ulig de fleste andre hovedstæder, hvor luderkvarteret mest består af ét langt hovedstrøg med små afstikkere ned ad skumle sidegader, så havde alle Cornwells bærme, kryb og krapyl overtaget samtlige smukke gamle bygninger i det indre Cornwell og besat dem med deres løsslupne lidenskaber og dybe afhængigheder, en lastens bule midt i byens hjertekammer. Savsmuldsbarer afløser hoteller og spillebuler, og de kulørte lys, som glimter overalt, er ikke kun røde, men tilmed blå, gule og grønne, en glimrende afspejling af mangen en luders fremtoning efter en hård nat. 
Jeg parkerede i udkanten af området, ved en bodega, der spillede højlydt Ella Fitzgerald, og hvor gæsterne mest lignede universitetsstuderende. Unge, glade, utraumatiserede. Jeg sukkede højt for mig selv. Og så gik jeg, med hænderne dybt i lommerne og et godt greb om henholdsvis peberspray og stunkæp. Og det der med at gå var ikke noget for mig, særligt ikke efter min fodrodsknogle led så svær en overlast i London, og jeg havde simpelthen ikke hjerte til at belemre mig selv med den yderligere ydmygelse, en forfodspelotte ville udgøre.
Jeg kunne have skudt genvej gennem en af de smalle, uoplyste gyder, der er så mange af i det gamle Cornwell, men holdt mig til hovedstrøgene og fik da også tids nok øje på Bar Nones kødfarvede gardiner, der alle var trukket for, så det gule lys piblede ud gennem vindueskanterne.
Kroppe i alle aldre og alle tilstande stavrede, listede, væltede eller klemte sig ud ad en dør, der var holdt på klem af en trækasse. 
Jeg gik lidt frem og tilbage foran facaden, hvor BAR NONE stod prentet med blinkende grønne lys, uden at få øje på en container. Til højre for baren lå et hotel og midt mellem dem lokkede et sort hul, endnu en af de gyder, jeg ikke var helt glad for, og den var bælgmørk og cirka lige så indbydende som en sulten rovdyrskæft. Men hvor skulle man ellers stille en container? Og havde stemmen ikke sagt ved siden af Bar None? Jeg gik en meter ind i gyden og så heller ikke længere; blev stående for at lade øjnene vænne sig til mørket. Og så, efter noget, der føltes som urimelig lang tid, så jeg det blege omrids af en åben container. 
Og så slog det mig: Hvilken form for containerindhold kunne dog interessere mig? Hvorfor stod jeg overhovedet her? Hvis jeg ikke tog meget fejl, var jeg lige ved at gå i en fælde, som ikke en gang var særlig snedig — sikke da en masse vrøvl han havde sagt med sin sandsynligvis forvrængede stemme. Jeg fattede pda’en og ringede til Sam. Og vækkede ham. Historisk var det ellers altid ham, der vækkede mig.
“Mmm.” Lød det søvndrukkent.
“Jeg står nede på Regensby 12,” sagde jeg lavmælt og fjernede mig yderligere fra Bar None, som hele tiden gylpede en lind strøm af kroppe og hoveder, der gloede på mig og mit pæne, anstændige tøj, “fordi jeg fik en opringning fra ...” Han fik et hurtigt rids, mens jeg iagttog paraden af mærkværdige par, der hånd i hånd, arm i arm, omslynget eller simpelthen bare slingrende lod sig opsluge af Hotel Miramar på højre side af smøgen. Han bandede mig selvfølgelig langt væk, fordi jeg ikke med det samme, jeg fik den opringning, havde kontaktet ham. Men jeg kedede mig jo! Jeg havde jo ikke noget liv! Gjorde, hvad jeg kunne for at få mening med det, men den var altså ikke dukket op endnu. Hvis jeg ikke lystrede selv mærkelige menneskers instrukser, skete der jo ingenting. Det sagde jeg selvfølgelig ikke. Ikke om Sam skulle vide, at den formidable Fanny Fiske, dr., stod nede i luderkvarteret, fordi hun ikke havde andet at tage sig til. Han skulle tro, at en mystisk person havde udset sig hende, fordi hun var interessant og — på flere måder — vigtig.
“Bliv, hvor du er, popierdolony skurwysyn. Jeg kommer med det samme.” Klik. Og godt ord igen. Jeg kiggede vredt på røret. Hvad var det, han lige havde kaldt mig? Jeg kunne ikke huske, om det betød fucking motherfucker eller perverse motherfucker, men det var ret beset også af samme surdej.
Jamen, så gør jeg det, tænkte jeg pigesurt. Uantastet ville jeg stå her, ikke fordi jeg ikke var attråværdig, hvad jeg da bestemt var, men fordi jeg var en pæn muslimsk pige, der bøjede hovedet og sagde jemiin shemaal shjara, som er godt egyptisk for venstre højre gade, når nogen antastede hende, hvad de jo så netop ikke gjorde, fordi hun var en pæn muslimsk pige, der skjulte sit hår og derfor ikke, ifølge Abolhasan Banisadr, Irans første præsident, kunne udsende de udstrålinger fra håret, der er så helt ødelæggende for den elektriske integritet i det maskuline system. Jeg havde ikke de karakteristiske “stive øjne og røde kinder”, som muslimske kvinder havde, når de var tændte, og fik derfor lov at stå i fred, mens dens ene rodemikkel efter den anden entrede og forlod de forskellige indgange og udgange. 
Men hvor blev han af? Jeg besluttede at bruge tiden fornuftigt, nemlig på at repetere nogle af mine hukommelsesøvelser: “Det er forbudt at konsumere dyreekskrementer eller sekretioner fra dyrs næser/muler. Men hvis man blander lidt af det i noget andet mad, er det i orden at ...” Kunne pludselig ikke huske, hvad det var i orden at gøre med dem, men det var også godt det samme, for noget, der lignede en natkrøllet version af Sam, steg i samme øjeblik ud af en bil, der genkendeligt var hans, og som trods p-forbud var parkeret foran Bar None. 
“Tag lige en lygte med,” sagde jeg før, han nåede om på den anden side af bilen.
Det var en ordentlig slambert af en alfalampe, han havde i hånden, da vi gik ind i gyden; den fik det før så sorte hul til et ligne et filmset. Og der lå hun, ikke Sonia selvfølgelig, men en død luder med en tydelig snørefure om halsen og en lille blodkage i håret. Det eneste, hun havde tilfælles med Sonia, var, ud over luder-looket og en makeup, der ledte tankerne hen på russiske stilikoner fra 1950’erne, den kendsgerning, at hun var en ældre kvinde — et sted i halvtresserne, ville jeg tro, eller yngre blot med et så meget desto hårdere liv, som man jo får, når man hver aften touperer sit hår og låser det med lak. Sam lyste rundt omkring liget, mens jeg tvang mig selv til at kigge på hendes døde ansigt.
“Hold fingrene for dig selv, ostatnia kretynko,” snerrede Sam, som om jeg aldrig før havde været i denne her situation, og som om jeg i øvrigt, med mit forhold til lig, kunne drømme om at røre ved noget dødt, der ikke er spiseligt. Og så foretrækker jeg i øvrigt laleczko frem for ostatnia kretynko, som, hvis jeg ikke tager meget fejl, betyder noget i retning af sidste idiot.
“Ja, for du tabte denne her,” sagde han og kastede en terracotta-farvet skindhandske hen til mig som en slags svar på den forurettelse, der efter al sandsynlighed stod malet i mit ansigt. “Det er da din, ikke?”
Det kunne det være, men jeg skyndte mig at nikke og putte den i kalveskindstasken. Hvorfor fortalte jeg ham ikke bare, at jeg ikke havde været i nærheden af den container? Og at jeg i øvrigt slet ikke havde handsker på i aften? Jeg gloede bare dumt på den og tænkte: Hvis det var min, hvad lavede den så her?
“Vær du meget glad for, at det var mig, der fandt den,” sagde han og kastede sig derpå ud i en kort telefonsamtale, hvorunder han beordrede samtlige sine teknikere og fotografer og assistenter til prompte at indfinde sig. Jeg listede lige så stille ud af smøgens spotlight og hen i det lidt varmere lys fra Bar None, men fik ikke lov at stå der længe, før han var over mig.
“Hvad har det her med dig at gøre, popierdolona kurwa?” begyndte han vredt.
Jeg rystede på hovedet. “Ikke noget, jeg kender hende ikke, aldrig set hende før.” 
“Come on, du ved, hvad jeg mener, kretynka — hvorfor ringede den gut til dig? Hvorfor skulle du finde hende? Og det samme nummer ringede i går, cirka på drabstidspunktet, men du så først opkaldet senere, er det korrekt opfattet og husket? Hvad har det her med dig at gøre? Gówno wiecz! Gnoj!” 
Jeg blev ved med at ryste på hovedet, for jeg anede det ikke. 
“Jeg genkendte ikke stemmen, ikke nummeret, og det var noget mærkeligt noget, han sagde, noget med, at han havde noget liggende til mig i containeren, som ville interessere mig – altså det er vel ikke primært mig, det vil interessere.” 
Jeg blev pludselig endnu mere forvirret og begyndte at stå og fingerere ved min taske. “Hvorfor skulle det, sådan rent principielt, interessere mig, at en luder var blevet myrdet? At det ville interessere mig — helt forkert ord — at Sonia er blevet myrdet er én ting, men jeg arbejder jo ikke for jer længere, så hvordan kunne det interessere mig, personligt eller professionelt?”
“Gå hjem og tænk over det,” sagde Sam og kiggede op, da alle kongens mænd væltede ud af biler, der var parkeret lige bag hans. “Og giv os arbejdsro, do diabla.”
Alligevel blev jeg stående lidt og kiggede på det mylder af folk, der på ingen tid mingelerede projektører op at stå, som fik Sams alfalampe til at virke som hyggebelysning. 
Men ingen ænsede mig, jeg var i vejen, jeg havde fået flere polske eder i nakken end nogensinde før, og jeg var sikker på, at projektørerne, der nåede helt ud, hvor jeg stod, ikke gjorde det udsnit af mit ansigt, der var blottet, nogen form for tjeneste. Alligevel havde jeg nærvær nok til at undre mig over, hvad mordet på prostituerede havde med mig at gøre. 

Med adrenalinen mærkbart skvulpende i kroppen blev jeg siddende lidt i bilen og sitrede. Jeg vidste, at jeg ikke havde den ringeste chance for at falde i søvn. Kom i tanke om, at jeg skulle sige det med giften og gartneren til Sam. Bare ikke nu. Jeg fik en anden tanke og dykkede ned i frakkelommen, tog mit nøglebundt op. Sonias nøgle, som jeg aldrig, trods mangfoldige invitationer, havde brugt, sad der stadig med sit røde hoved og nyslåede sølv. 
Jeg startede bilen og tænkte. Mon de allerede havde endevendt Sonias hus, snuppet hendes bankudskrifter og afspærret huset? Ville de overhovedet gøre sidstnævnte, det var jo ikke en mordscene? Godt, jeg ikke havde været så dum at spørge Sam, for så havde han råbt og skreget ad mig på grimt polsk og bedt mig om at holde næsen for mig selv, og det ville have været et problem, for det havde jeg aldrig prøvet.
Mit kvarter var som sædvanlig lukket og slukket, her langt over geriatrisk sengetid. Kun de gadelygter, kommunen havde kunnet afse, plus enkelte lys over et par døre punkterede mørket. Bjerget af hunde var væk, men jeg bildte mig alligevel ind, at der var en stor mørk plamage dér, hvor hundene havde ligget og ladet deres væsker sive. 
Men da jeg nåede ned i bunden af vejen, hvor min bungalow og Sonias alpehytte lå lige over for hinanden, blev jeg en kende chokeret, da jeg så, at der var lys i øverste etage.
9.

Og så ønskede jeg, at bjerget af hunde med ét ville begynde at sitre og sprælle og langsomt vende tilbage fra de døde, så de i samlet flok og lavmælt knurrende kunne følge mig og vogte mig med deres gule hjørnetænder og betændte savl, såfremt lyset på øverste etage ikke skyldtes, at blodet igen rullede i Sonia, at det i virkeligheden aldrig var trukket tilbage fra vævet, og at det slet ikke havde været Sonia, der havde ligget på det metalbord, men blot én, der i uhyggelig grad lignede hende, måske en fra Chinatown, hvis far var Sonias far, hendes farfar, hendes oldefar og hendes tipoldefar. 
Sådan cirka lød mine tanker, da jeg parkerede i carporten, slukkede motoren og blev siddende; tog en angstdæmpende Alopam og sad videre det kvarter, det tog de femten milligram at virke. 
Gå i seng og bland dig udenom, sagde jeg til mig selv, men benene ville det anderledes, og mens jeg igen lod hænderne afsøge hver sin lomme for peberspray og stunkæp, bar benene mig uden videre instrukser over til alpehytten, hvor nøglen viste sig at være overflødig. Skabningen indenfor havde ikke låst den.
Jeg tog en dyb indånding og puffede langsomt døren op. Der var mørkt i den smalle tarm, der udgjorde køkkenet. Jeg tændte lyset over komfuret af navigationshensyn og tiptåede til venstre og derefter umiddelbart til højre og op ad den tæppebeklædte vindeltrappe til overetagen. Med fødderne på et af de sidste trin standsede jeg, for herfra kunne jeg scanne gulvarealet som en ubåd, der lister periskopet op i fjendtligt territorium.
Hvor så han ud!
Jeg havde nu heller ikke set ham i årevis, men havde en klar film i hovedet af, hvordan han og Sonia efter at have vundet den quiz kom kørende i deres gamle Fiat 500 med ruderne rullet helt ned, mens de råbte og hikstede og skreg af lykke og sang Money makes the World go Around og vækkede hele vejen med deres “noveaux-riche-agtighed”; ikke siden han bare forsvandt sporløst for efter sigende at “støve rundt i gaderne” og efterlod Sonia i selskab med gode råvarer og i egne opskrifters vold.
Han var blevet rød. Han var blevet rødmosset. Og uplejet. Hans tøj var krøllet. Hans hår var gråt og rødt og hans udtryk jaget. Jeg trak hovedet til mig og trådte et trin ned. Det her var dumt. Det kunne det i hvert fald teoretisk være. Det kunne jo være ham, der havde onduleret hende for at få fingrene i hendes penge. Sams sentens gav ekko i min venstre hjernehalvdel: Firs procent af alle, der lige pludselig vinder penge i den størrelsesorden, går bankerot og ender forgældede med livet i kummen. Nej, for hvis hun døde, ville hendes penge gå til deres børn, der begge var ulandsfrivillige i Somalia. Dét havde jeg da både fået oplyst og været i stand til at huske, selvom jeg havde glemt alt det andet. Og hvis det ikke var for pengenes skyld, hvorfor skulle han så myrde hende? Hun passede jo sig selv, var ikke en gang vred på ham ( ... hmm, eller var hun? Det havde hun da ikke sagt noget om, havde hun? Jeg kunne simpelthen ikke huske det.)
Jeg stak igen periskopet op. Eftersom jeg af æstetiske hensyn naturligvis ikke havde briller på, kunne jeg ikke se, hvad han læste, men kunne dog se, at det drejede sig om et opslået ringbind. Jeg stod lidt og tænke. På at jeg jo var forholdsvis velbevæbnet. Og på at vi da, sidst vi mødtes, kom rigtig godt ud af det sammen? (Gjorde vi ikke? Sådan husker jeg det.)
“Hej Peter,” hørte jeg pludselig min mund sige. Han kiggede hen mod mig, og jeg tog et par trin op og forsøgte mig med et smil, men højre hånd havde et knohvidt greb om pebersprayen. “Hvordan går det?”
Han gloede forvirret, overrasket, op på mig, men blev siddende og strøg en forjaget hånd gennem håret. 
“Hvor er hun henne, jeg har ringet og ringet, og den går på svarer hele tiden, og bilen er også væk?” Han kiggede rundt i stuen, som om det hele var et spørgsmål om, hvor i stuen hun havde gemt sig. Jeg tænkte og kiggede, og så gjorde jeg det én gang til. Vidste han virkelig ikke, at hans kone var blevet myrdet? Sad han her klokken lidt over tre om natten og rodede i hendes papirer, fordi det var sådan, man førte sig i hans nye kredse? 
“Jeg ved det ikke, jeg kom forbi, fordi der var lys i hytten,” prøvede jeg. “Men jeg så hende i morges.” Jeg gloede på ham for at lodde hans reaktion. Det var, som om han ikke hørte mig. 
“Bare hun så ville svare sin mobil,” sagde han irriteret. Det var så ikke ham, det var jeg sikker på. I øvrigt tilhørte hans adfærd ikke en, der lige havde myrdet sin kone og nu var i gang med at tiltuske sig en viden, han ikke burde have. Der var ingen spor af dårlig samvittighed over ham. Kun irritation. 
“Politiet har ikke ringet til dig?”
“Politiet?” Han kiggede måbende på mig. “Nej ... Jeg har hemmeligt nummer.” 
“Okay, jeg så hende som sagt i morges ... på Retsmedicinsk.” Og så måtte jeg tage mig gevaldigt sammen, før jeg sagde det. “Hun er død.”
Han gloede tomt på mig i lang tid og sagde så: “Hvordan skal jeg nu klare mig?” 
Den lod jeg stå lidt. Han måtte have noget mere og bedre at sige. Ellers fik jeg endnu dårligere samvittighed. Sekunderne gik, mens han sad og kiggede sig forvildet omkring. 
“Hvordan fanden skal jeg nu klare mig?” Han rejste sig brat op, og ringbindet faldt til gulvet, enkelte stykker papir skvattede ud. “Tror du, hun har nogen kontanter i huset?” Han samlede distræt ringbindet op, smed det på en reol. Ænsede ikke de vildfarne papirer. 
“Jeg forstår overhovedet ikke, hvad du siger,” sagde jeg og satte mig i sofaen og iagttog ham, mens han stæsede frem og tilbage som anskudt råvildt. 
“Jamen, jeg siger da, at alt, hvad der ikke er kontanter, går til børnene. Så, hvis jeg bare kunne finde nogle kontanter — hvor er bilen? Den vil jeg da i hvert fald kunne sælge uden videre.”
Jeg tænkte igen på Sams lille statistik, men det var slet ikke forklaring nok.
“Jeg aner ikke, hvor bilen er,” begyndte jeg. “Men jeg synes godt nok, du reagerer meget besynderligt på din kones død. Er du klar over, at hun er blevet myrdet?” På en måde gjorde hans reaktion godt: Der var altså nogen, der var værre end mig. 
Han kiggede på mig. Glippede med øjnene, som om noget sank ind, men stykke for stykke og meget langsomt. Alt for langsomt til mig, så jeg tilføjede: “Hun er blevet kvalt. I luderkvarteret. Iført ludertøj. Og ludermakeup. Hvad siger du så?” 
Han stod stadig bare og kiggede på mig. Og blev stående. Og blev ved med at glippe med øjnene. Så satte han sig i sofaen over for mig og begravede hovedet i hænderne uden et ord.
“Hvad er der med dig og dine kontanter? Hvad er det, du har gang i?” Jeg var ved at blive vred. Forarget, faktisk. Det var lisende: Min forargelse var næsten stor nok til at udradere min bondeanger.
Han tværede nu hænderne rundt i ansigtet og gennem håret og så rundt i ansigtet igen. Og så silede det ud af ham.
“Det er mig ...,” hulkede han så. “Det er mig, der har myrdet hende.” 
Fire år gammel, mørkeræd og dum at høre på.
“Tag dig sammen,” sagde jeg brysk og gik hen til reolen, hvor jeg samlede de vildfarne papirer op og snuppede ringbindet. “Og fortæl mig, hvad der foregår.”
Afbrudt af et utåleligt tuderi, der var utåleligt alene af den grund, at han flæbede af selvmedlidenhed, fortalte han, at alle pengene var spillet op, alle hans penge, alle hendes. Da han havde brugt sine egne, var han kommet til hende for at få et “lån”. Det var blevet til mange lån, som han naturligvis havde til hensigt at betale tilbage, når han vandt, hvilket han selvfølgelig aldrig ville have gjort — hverken vundet eller betalt dem tilbage. Men det anede han ikke. Han havde med andre ord lænset hende for hele hendes formue. Ringbindet indeholdt bankudskrifter, så jeg nu, og alle hendes konti stod i nul eller minus.
“Hvor meget vandt I egentlig ... dengang?” 
Han rystede på hovedet. “To millioner euro, hver.” 
Jeg havde egentlig troet, det var mere, men med fornuftige investeringer kunne sådan et beløb sagtens give to mennesker et ganske komfortabelt liv. Og de penge var altså formøblet på bare tre år. Fire millioner euro i alt.
“Og huset?” Jeg smækkede ringbindet i. “Fortæl mig nu ikke, at det også er belånt til sidste klat mørtel?”
Han rystede på hovedet. “Det er det ikke, nej. Det ville hun ikke gå med til. Hun sagde, det var hendes og børnenes eneste sikkerhed. Vi skylder ikke en krone i det.”
“Hvor har du egentlig været de sidste tre år? Jeg har ikke set dig siden morgenen efter de store penge.” Hvor han iført badekåbe standsede mig på vej ud i bilen og krammede mig og (igen) fortalte historien med vidåbne øjne, der lyste af nyvunden vanvid.
Han rystede igen opgivende på hovedet. “Her og der,” sagde han. “Her og der og alle vegne.” Jeg gad ikke spørge nærmere til det. Hvis jeg kendte mænd i hans alder og af hans støbning ret, betød det: Hos skiftende siliconebarmede, diverst piercede, let tatoverede, solariebrunede klorinblondiner med monsterstore Restylanelæber, påklistrede negle og en forbavsende mangel på evne til at se egne appelsinhudede baller og lår, hvorfor de ofte blev set bærende rekvisitter som g-streng og hofteholdere. 
“Og hvor var du i går, efter klokken tolv?”
“Der sad jeg på Kasino Royale og så mine sidste fem hundrede forsvinde. Jeg var der cirka halv elleve til næsten fire. Du kan spørge croupieren, hvis du ikke tror mig, eller den dørmand, der smed mig ud og blev stående og så mig kaste op ude på fortovet.”
“Altså ... det ikke mig, du skal stå til ansvar for. Jeg spørger dig bare — som Sonias ven.” Som Sonias ven. Den er god med dig, Fanny, sagde jeg besk til mig selv. “Men gør mig den tjeneste at ringe til David Berkowic på stationen, så han ikke skal bruge tid på at støve dig op — de har lidt rigeligt at se til: To mord på to dage. Og sig mig så: Hvad i alverden skulle hun på gaden? Ud over at forsørge dig og dit problem, hvad jeg mener er: Hvorfor fandt hun ikke arbejde som kok?”
Han kiggede ned. Satte så begge albuer på knæene og begravede hovedet i hænderne.
“Hvorfor fandt jeg ikke arbejde som kok? Det gjorde ingen af os af den enkle grund, at der ikke er nogen ledige stillinger i den branche. Restauranterne lukker, den ene efter den anden, folk passer på deres penge, og så kunne man i forvejen fodre svin med kokke. Jeg har prøvet, kunne ikke en gang få en tjans i grovkøkkenet.”
Han kiggede op og sagde:
“Hvorfor går du med sådan en ... hvad hedder den?”
“Er det min hijab, du mener?” Jeg pegede på min hovedbeklædning.
Han nikkede og kiggede ned, men holdt ikke op med at nikke af den grund. Han havde vist kun spurgt for at spørge, fint med mig, orkede heller ikke at svare, men belavede mig i stedet på at fortrække, for jeg var løbet tør for ord. Og det var han øjensynligt også. Da jeg rejste mig, for han sammen og sagde:
“Men den klæder dig rigtig godt.”
Jeg lod ham sidde og småflæbe og gennemgå hendes papirer og tog selv en tur rundt i stuen, før jeg listede nedenunder og tjekkede huset igennem kvadratmeter for kvadratmeter i håbet om, at et eller andet ville vise sig, som kunne forklare mig, hvad der var sket, dog uden det store held. Men på køkkenbordet, nærmest som lagt frem til beskuelse, fandt jeg et overrevet stykke papir med min underskrift på, eller det vil sige: Der stod kun ’Fanny’. Oven over og med Sonias skrift stod der: Fanny Fiske skylder Sonia Suttcliffe 500.000 euro. Jeg foldede det sammen og stak det i lommen og kom uvægerlig til at tænke på en Miss Marple-film, jeg engang havde set, hvor geniet herself ikke accepterede et selvmordsbrev, fordi det var skrevet på et overrevet stykke papir. Hun havde, så vidt jeg huskede, hævdet, at selvmord var en alvorlig sag, og at en selvmorder aldrig ville lade alvoren blegne ved at skrive på et tilfældigt, uperfekt stykke papir. Det mente jeg nok, man kunne hævde også gjaldt gældsbreve. Så vedkommende, der havde lagt sedlen til offentlig beskuelse på hendes bord, havde altså fundet et stykke papir i hendes hjem, hvor min underskrift stod på og fået Sonia til at skrive ovenover. For Fanny Fiske skylder ingen penge væk, mumlede jeg for mig selv, og hvis man forsøger at give mig et motiv til mord, skal man kende mig. Tanken gik uvilkårligt til den terracotta-farvede skindhandske. Derpå undrede jeg mig over, at politiet øjensynlig ikke havde været her — endnu. Men godt for mig og mit gældsbrev. 
Da jeg omsider låste mig ind i mit hus, var jeg udmattet, men havde en knugende fornemmelse af ensomhed og tankerne på skiftevis Keith, der ikke ville tale med mig, og Sonia, der ikke længere kunne. Flere gange måtte jeg minde mig selv om, at jeg ikke kunne tillade mig at ringe til hverken Lisa eller Sam klokken fire om morgenen, at P.J. p.t. ikke var til at tale med, og at Nick ikke havde givet mig sit telefonnummer endnu. Det nyttede heller ikke at forsøge at fange ham i cyberspace nu, for han sov. Og det kvikkeste var klart bare at gå i seng, for med mit vanlige held blev jeg nok vækket af en eller anden uforudset foreteelse i morgen alt for tidligt og af et menneske med en fornuftig døgnrytme.
Fornuftig døgnrytme! 
Tanken ramte mig midt i panden, sådan cirka lige dér, hvor min rasende rynke mellem øjnene sad, når jeg havde forsømt at fylde den med Restylane. En fornuftig døgnrytme — det var jo sådan en, jeg ville have. En fornuftig døgnrytme for alt i verden og med alt, hvad en sådan signalerer af tjek på livet og mylder i kalenderen. Mit klædeskab for en fornuftig døgnrytme, noget af det i hvert fald. For sådan en plejede jeg jo at have. Jeg plejede jo at være overgennemsnitligt imponerende. Plejede at stå op klokken allersenest syv og have frygtelig travlt. Alt for frygtelig travlt til altid at overkomme at svare pda’en. Og her sad jeg halvsavlende og tiggede den om at ringe, dalrede rundt som en ... som en ... pensionist og talte med trevlede ludomaner midt om natten. 
På vej ud i køkkenet fik jeg øje på min terracotta-farvede skindhandske, der stak ud af lommen på sidste års vinterfrakke, som jeg havde forsømt at forære væk til mindre bemidlede. Jeg tjekkede den anden lomme og fandt den tom. Så sammenlignede jeg handsken i min kalveskindstaske med den ensomme i vinterfrakken og kunne ikke andet end konkludere, at de tilsammen udgjorde et par.
Det måtte jeg sande, at jeg ikke forstod mange brikker af, men havde på den anden side ikke den store lyst til at tænke nærmere over det, så jeg gik ud i køkkenet og åbnede køleskabet med det formål at fylde et eller andet på mig, der kunne få den tomme fornemmelse af irritation og uro til at forsvinde: En dåse makrelsalat, to helvisne gulerødder og en fois gras, der stod og logrede efter at komme en tur i skraldespanden. Jeg smækkede døren i og satte kursen mod medicinskabet, nærmere betegnet: Et ordentlig skvæt Vecchia og en Apodorm. Virkeligheden er bare en krykke for folk, der ikke kan klare stoffer og alkohol.

 
10.

Time-out og stikket ud. Det måtte simpelthen være det, jeg lige stod og manglede. Der var jo ingen, der skulle bruge mig, jeg var ikke nogen alarmcentral, det var tilladt at lukke og slukke og krølle sig sammen om sig selv og være sær. Havde skam et og andet at sige om deres døde prostituerede, men den unge dr. Fanny Freddie var jo så dygtig, så det skulle hun da sandelig lige have mulighed for at vise. Helt uden indblanding.
Jeg havde hevet fastnettet ud af mit liv, men ringede efter varer, før jeg lagde pda’en i koma. Tomt køleskab betyder lang liste. Alt for lang til mig. Min selvopfattelse tillader mig i øvrigt hverken at stå i kø eller bære alt for mange tunge poser ad gangen. Og mens jeg lirede listen af — fem hundrede g krabbesalat, to varmrøgede laks, syv avocadoer, tre hundrede g foie gras terrine, femogtyve flasker San Michele Amarone 2001, et hundrede og halvfems g pesto rosso biologica, et italiensk grovbrød og så videre — messede jeg i tankerne: Lad hende være en tumpe! Ud over at være kosmetisk defekt måtte hun meget gerne være en profileringstumpe, så de kom til at tigge. Jep, de skulle komme til at tigge. Og det skulle være svært. De skulle ikke bare kunne løfte røret og ringe. De skulle tage hele vejen herud, hvor de ikke havde råd til at bo, for at bede mig, der var kønnere og klogere end Unge dr. Fanny Freddie, om at fikse deres problemer for dem. Det var et spørgsmål om tid, var jeg sikker på, og jeg havde al den tid, det skulle være. Om jeg kunne være iskold? Det skulle ikke komme an på det.
Men mailene var levende og varme som ål. De tikkede ind, den ene oprørende passage efter den anden, den ene dag efter den anden. Min kære Nick beskrev så eksalteret og indgående, hvordan han ville tvære sit honningdryppende [censureret] rundt i ansigtet på mig efter en gennemgribende oral tilfredsstillelse med en frølang tunge af hidtil uset styrke og formåen, lovede i faste, mandhaftige vendinger, at den kunne nå grænseløst langt op og ind og ville gøre mig til Dronningen af Afgrundsdybe G-punkts Spasmer af en kvalitet, som burde kunne sende Barbarella til tælling, og fastslog derpå yppigt, at det dermed ikke var slut, for godt nok var han midaldrende, men takket være indtagelse af de små, blå receptpligtige brændte den evige ild i hans knudrede træstamme, der som et nidkært hjemsøgt hus ville holde mig vågen natten igennem ved at pirke til knirkende furer og sprækker, og netop som jeg nåede til en særlig pikant passus, som jeg er for snerpet til at gentage, men som ikke desto mindre foranledigede mig til at flå trusserne af, ringede det på døren, så billederne i mit hoved faldt til gulvet med en pludselig, vandig lyd. 
Mad! tænkte jeg, til bagefter. 
Kun iført min blodrøde, japanske silkekimono åbnede jeg døren for en rødtoppet stridsmand på maksimalt sytten, som balancerede en kæmpe kasse i favnen, og som jeg prompte dirigerede ind i køkkenet. Jeg bad ham stille den på køkkenbordet, satte mig ned og spredte benene en anelse. Da min unge gæst vendte sig, gloede jeg ham skamløst i øjnene, hvorefter jeg lod blikket vandre nedad, så han til sidst forstod, hvor han skulle kigge hen. Og inden han nåede at tænke sig om, lå han med bukserne nede om anklerne og lod lydigt og svedende sin blinde yngling varetage mine interesser på køkkengulvet i ... tredive sekunder, ja, desværre, og det er jo hagen ved syttenårige, som man ikke er til sinds at opbevare i længere tidsrum: De er ligesom vandig fransk vin, nede i ét hug, og så er det, man tænker: Skal jeg åbne en til? Men nej, det var vitterlig gået for hurtigt, og han var rødpigmenteret på en sælagtig måde, så han fik marchordre og meget få drikkepenge, og så ordnede jeg selv resten, men alligevel blev der ved med at være noget tilbage, en sidste rest af utilfredsstillet murren. Den måtte Nick få. 

RE: you & me
Fra: Oriana Fallaci (ofallaci@hotmail.com)
Alt for megen snak, alt for lidt action. Hvorfor kan jeg ikke bare lægge dig ned, jeg mener rigtigt ned, helt ned og med hår og lugt på. I London. NU. Jeg vil have noget hud NU. Sperm i hovedet og ned ad lårene, dryp, dryp, dryp, gennem din lejlighed. Jeg kan komme med det samme. Bare sig, du vil mere end se mig. Din O


RE: you & me
Fra: Nick Edwards (nedwards@hotmail.com) 
Du får alså ikke lov at læge mig ned. Jeg er manden, og det er alså et udtryk, mænd plejer at bruge. Jeg læger dig ned, hvis jeg får lov, og forløbig må vi se tiden an, skal nok komme. Men det er da også sexet at høre en kvinde sige det, så ved man, at hun virkelig er sat op til løgerne. Din E

Var den mand tonedøv? Eller bare døv? Dum? I hvert fald var han da irriterende. Og en anelse kolossalt dyslektisk. Uden ophør. Han ville gerne møde mig. Men ikke endnu. Han ville lære mig at kende. På denne her måde? Frem og tilbage i én evighed? Jo tak, men helst på et lagen og allerhelst i går. Her sidder jeg og har ingenting at lave, er parat til at tage til London, når han siger go. Men det gør han så ikke. Han siger det skal nok komme. Han lirer mig op og holder mig hen, og jeg er ærlig talt ved at blive en kende utålmodig. Og usikker. Bliver nødt til at sige det højt: Jeg ER lækker. Han VED det bare ikke. Det mærkelige menneske.

RE: you & me
Fra: Oriana Fallaci (ofallaci@hotmail.com)
Jeg tager et fly til London nu. Mød mig i aften på River Cafe, kl. 19.30. Din O

RE: you & me
Fra: Nick Edwards (nedwards@hotmail.com) 
Ori-baby: Jeg .er på arbejd fra iaften og de næste to dage fram, kan lige nå hjem og sove. Du høre fra mig, vær hvis på det. Din E

Netop som jeg skulle til at hidse mig vældigt op og sad og stirrede vredt på hans uacceptable besked, væltede det ind med mails, der hver i sær afgav et >beep<, når de landede, og hver gang foranledigede et spjæt. >Beep<, >beep<, >beep<. Jeg stirrede på skærmen. Der stod “Facebook”, de var alle sammen fra en, der hed Facebook. Så huskede jeg, hvad det var, og at Nusher og jeg i London havde lavet en Facebookside for sjov. Nusher havde oprettet en side til Oriana Fallaci og fundet et billede af Oriana og sat det ind, bare for at demonstrere den mulighed for en måbende amatør, og så havde vi ikke gjort så meget andet. Vi havde i hvert fald ikke forsynet siden med dén mail-adresse. Jeg gloede dumt på skærmen, der virkede, som om den var ved at blive åreladt. >Beep<, >beep<, >beep<. Denne her kanal var reserveret til Nick, den var oprettet til ham og mig og ingen andre. Hvad skete der her? Jeg åbnede den først indkomne:

“S. Berke sent you a message.

Re: hi

“ You will virtual sex do you?”

To reply to this message, follow the link below:
http://www.facebook.com/n/?inbox/readmessage.php&t=1008492660588“

Jeg klikkede på linket, men manglede et kodeord for at kunne åbne en inbox, som jeg kunne forstå tilhørte mig. Jeg scannede de indkomne mails, der alle var fra min nye ven, Facebook, bortset fra en: “Din far” stod der simpelthen i afsender-feltet. Det var da ikke et navn, “Din far”. I emnefeltet ud for “Din far” stod der “kodeord”. Vedkommende spøgefugl prøvede altså at bilde mig ind, at jeg havde fået en mail fra min far. Men det havde jeg under ingen omstændigheder. Min far er tussegammel og ved med garanti ikke, hvad e-mail er, og så har vi, min far og jeg, nota bene, et meget anstrengt forhold. Og måske derfor havde spøgefuglen netop valgt at kalde sig “Din far”, velvidende, at det ville gøre mig stærkt irriteret. Jeg åbnede mailen og alt, hvad der stod, var: “Post mortem.” 
Er det bare mig, eller kommer der vitterlig flere tåber i omløb for hvert år, der går?
Jeg skrev “Post mortem” i kodeordsfeltet under min velkendte — lidt for velkendte — e-mail-adresse og, voila, så var der adgang til hele beskeden, der viste sig kun at bestå af overskriften: “You will virtual sex do you?”
Charmerende.
Jeg klikkede på “Fanny Fiske” og kom ansigt til ansigt med en Facebookside, jeg bestemt ikke selv havde lavet. Billedet, der skulle have været af mig — hvis det her var gået ordentlig for sig — var et æggende udsnit af en kvindekrop: Barmen var dækket af en sort blonde-bh, og en langstilket, rød rose løb fra solar plexus og sluttede med blomsten hvilende på kravebenet. Af ansigtet sås kun hage og næse, den bagoverbøjede hals frembød tillidsfuldt struben og gav indtrykket af en nydelsesfuld kvinde. Havde det ikke været for den meget stemningsødelæggende statuslinje: “Fanny Fiske will do it with anyone, anywhere, at any time — FOR FREE”, kunne kvinden også havde været død og arrangeret i overensstemmelse med en ældgammel mandlig fantasi. 

Jeg gik ind på info, og dér lå alle mine — korrekte — data:

Basic information
Networks: Cornwell
Sex: Female
Birthday: July 1
Relationship Status: It's Complicated
Interested In: Men
Looking For: Dating
Political Views: none
Religious Views: none

Personal Information
Activities: 	Hudpleje
 		Sex
Fantasier
Interests:
 		Hudpleje
 		Sex
 		Fantasier
 		Ældreboliger

Contact Information: ofallaci@hotmail.com
 
 
Vedkommende, der øjensynligt havde det sjovt og øjensynligt var noget af en hacker — medmindre det var Nick? Som jo ikke vidste, at jeg var dr. Fanny Fiske, så nej — var øjensynligt også en hjernehacker, for hvem andre end Keith havde jeg talt med om ældreboliger? Det vil sige: Det kunne jeg jo rent faktisk ikke huske. Jeg mærkede den for længst ankomne varme skyde rundt i ansigtet og vidste, den kun ville blive intensiveret, hvis jeg tjekkede inboxen igennem. Hvad jeg gjorde: et hundrede og femten beskeder. En Francois Philippe meddelte mig: “ur so hot ... so hot ...”, en Stein Åge Lundebø Midtun skrev: “Flott profil bilde er det deg ☺ Og hvor gammel er du?” en Kaan Vurucu: “ hi fanny you are ıntrestıng at photo and very sexy too ...”, James Moon: “I can’t resist you”, Faisal Sutt: “Sig mig ... hvem flirter du med på dette billede. Og kan du lide appelsiner, nu vi er i gang ☺ Vidste ikke at billeder kunne flirte ... men!!!” Rolf Stochholm: “Elskede Fanny. Vi skal brænde sammen, skvulpe rundt i den samme ild. Yeah. Bløde røg og engle. Åååh, skat, baby, yeah.”
Det var godt nok et stift stykke!
Jeg orkede ikke de resterende mere end hundrede sandsynligvis ligesindede beskeder, så den næste time tilbragte jeg i et forgæves forsøg på at slette siden. Men det kunne jeg ikke finde ud af. Til sidst var jeg ved at tude af raseri. Mest over uvished i så store mængder. Ikke nok med at Keith bare undgik mig uden et ord og lod mig syde i egen sørgmodig suppe, men et eller andet sted derude var der vitterlig en, som ikke ville mig det godt. Hvem? Hvorfor? For pokker!
Jeg prøvede både at slette og udskifte billedet, men det kunne jeg heller ikke finde ud af. Det eneste, der var til at gå til, var statuslinjen, så den slettede jeg. Men jeg ville have hele siden væk. Hvor mange var klokken? Hvor mange dage havde jeg overhovedet været buret inde her? 
Klokken var fire om eftermiddagen, og det var tredje dag, jeg hyggede mig med mig selv og Nick, fortalte min pda mig, da den ved aktivering gav mig sit bimlende velkomstsignal og dags dato. Der var to beskeder fra Sam om at ringe tilbage til ham. Ikke en lyd fra mine nære veninder. Men min mystiske forbindelsesofficer til mordene på de prostituerede havde ligeledes ringet to gange, i forgårs klokken 01.02 og i går klokken 01.04. Hvilket betød? Forhåbentlig ikke endnu to mord. 
Jeg ringede til Loretta Adaboy, der arbejder som computerhaj i researchafdelingen hos Cornwell Politi. Hun har mange gange reddet mit liv med oplysninger, der ikke er alment tilgængelige, og denne gang skulle hun redde mit liv ved at fjerne den ureglementerede tingest, der kastede skam over mig og mit. Mens jeg boksede rundt med pda’en, tikkede den ene uterlige mail ind efter den anden, og dette her kunne kun gå for langsomt.
“Hej, Fanny,” råbte hun glad, da hun tog røret. Hun har altid elsket mig, det manglede bare, og jeg er derfor ret positivt stemt over for hende. Jeg forklarede mit problem, kort og fyndigt, og hun sagde, “Hmm ... hmm ... hmm ... det kigger jeg på, men vent, Sam står her og vil tale med dig.” 
“Tusind tak, Loretta,” sagde jeg, “men jeg bliver nødt til at løbe.” Jeg slukkede pda’en med et ondskabsfuldt gnæg. Kostbar er mit mellemnavn, og han måtte slæbe sine overarbejdede lemmer hele vejen herud, hvis han skulle have min opmærksomhed. 
Jeg kiggede på skærmen. Så gik jeg ind i inboxen og begyndte at gennemgå den ene tililende absurditet efter den anden. Mærkværdigvis blev jeg allerede ti beskeder inde i læsningen i ganske godt humør, jeg mener: Alle de mænd, der ville have mig, og sikken opfindsomhed, og hvad nu hvis jeg tog dem på ordet? Der var flere pikante forslag, jeg aldrig så meget som havde overvejet. Jeg kiggede på profilbilledet, legemsdelene, der skulle illudere mig, og mente egentlig godt, at mine kunne konkurrere med dem, så jeg ringede til Loretta og bad hende vente med at slette siden, jeg skulle lige ...
Midt i en skøn passus fra en Camden Town-baseret poet, som havde skrevet: “Had we but worlds enough, and time, this coyness, Mistress, were no crime ...” — tænk, at folk kan få ord til at stimle sammen på den måde, yderst erotisk, og tænk, at der et sted i denne verden sad en mand med en utålmodighed, der tilsvarede min; måtte absolut sende den passus til Nick — sprang jeg på benene og tog mig til håret. Hvis jeg kendte Sam ret, kunne han når som helst ringe på døren, og her sad jeg, hijab-fri og ufuldendt, med sigende ar, der straks måtte bringes til tavshed, og et ansigt, der med ganske få rettelser fra verdens bedste kosmetikfirmaer kunne flytte bjerge. Så det gjorde jeg, tjept, men effektivt, og så ringede det på døren. Vigtigt at kunne kreere et perfekt fjæs med ånde i nakken. 


11.

Jeg åbnede døren i fuld hijab og forsøgte at se lidt forjaget ud. Bag ham stod regnen ned som søjler, og en enkelt vildfaren dråbe gled fra hans pandehår til næsen og videre derfra til en uvis skæbne bag skjortekraven.
“Forstyrrer jeg?” Han så ængsteligt på mig; havde en tyk mappe under armen.
“Mjah, nej, jo, lidt? Men det er okay, kom ind.”
Han stampede regnen af på måtten og skuttede sig. “Hvad laver du?”
“Ti ting på én gang,” sagde jeg løgnagtigt manipulerende hans opfattelse af mig.
“Nå, men tror du, du har tid til at kigge på det her?” Han sendte den tykke mappe under armen et skråt blik. “Det haster lidt, det vil sige: meget. Der ryger én hver aften. Det vil sige fire i alt, indtil videre.”
“Hvad med fr. Freddie?” sagde jeg besk. “Hun siges jo at være så dygtig.”
“Det er hun også.” Han nikkede hektisk og havde ikke flyttet sig fra måtten, sikkert fordi jeg heller ikke havde flyttet mig og på ingen måde gjort mine til at invitere ham dybere ind i min hule. “Men hendes profil er ikke til den store hjælp, den er lidt overfladisk, hun har meget travlt med en sag i Rom, som optager hende fuldstændig.”
Ja, ja, en lækker sag ved navn kriminalinspektør Roberto Piqueri, tænkte jeg bittert. 
Jeg rakte hånden ud efter mappen og prøvede ikke at se grådig ud, prøvede ikke at vise, hvor vild jeg var efter at få fingrene i lige netop den mappe, af flere grunde, end jeg umiddelbart har lyst til at opremse. 
“Men er du sød i mellemtiden at tjekke alle dem, jeg har fået sat fast, der kunne være blevet løsladt for god opførsel eller pladsmangel, eller hvad de nu finder på. For det her har noget med mig at gøre. Det samme nummer ringer hver aften. Har du tjekket det?”
Han nikkede. “Det er det sædvanlige: taletidskort, oven i købet slukket hele tiden, så vi kan ikke en gang trace den.”
“Har du talt med Sonias mand?”
“Ja, sikke en taber. For pokker da. Men hans alibi holder, og han har helt sikkert ikke noget med det at gøre. Det er, som om han ikke en gang fatter, hvad der er sket. Det eneste, han fatter er, at han ikke har flere penge at spille for.”
Jeg kiggede på måtten, som han stadig stod og dryppede på. “Tror du ... tror du, hun nåede at få ... kunder?” Han trak på skuldrene. “Aner det ikke; Selander fandt ingen tegn på det, ingen efterladenskaber, ingen rifter ... men på den anden side havde hun jo en del kontanter i pungen.”
“Der kunne skyldes, at hun ikke ville have plastic med i byen. Det er dyrt og besværlig at få stjålet sit plastic,” påpegede jeg håbefuldt.
“Absolut.” Han nikkede fåmælt, men venligt. Jeg skulle gøre ham en tjeneste, og prisen, som han lige nu stod og betalte, var venlighed midt i stressen. Ikke en eneste polsk forbandelse var det indtil videre blevet til. 
“Men ...” begyndte jeg. “Er der slet ikke nogen gadebetjente eller nogen i området, der har set noget som helst? De er jo alle sammen myrdet midt i rossets myldretid?”
“Ingen. Vi har talt med alle, og ingen har set noget som helst. Der er mange, der kan identificere de sidste tre, men ingen, der nogensinde har set Sonia før.” Han kiggede ned på sine fødder, flyttede lidt rundt på dem. “Fire på fire dage, og der er ingen grund til at tro, vi ikke får én til i aften.”
“Har I ikke mandsopdækket kvarteret?”
“Det kan du tro. Det er det rene karneval på stationen, vi har trukket halvdelen af Narko ind og klædt alle på efter forskrifterne, der er dømt luder og alfons, drukmås og junkie over hele linjen.”
“Også i går?”
“Også i forgårs. Flere i går.” Han nikkede. “Men det er et stort område. Ikke andet end gyder og passager — og støj. Hende i går fandt vi på personaletoilettet på Senor Frog, hvor musikken er så høj, at ingen ville kunne høre et godstog, om det så eksploderede midt på dansegulvet.”
Og sådan blev vi stående og snakkede frem og tilbage uden at komme nogen vegne. Omsider vendte Sam sig for at gå, men så drejede han om igen og sagde: “Der er ikke noget i vejen, vel?”
“Hvad mener du?”
“Det dér tørklæde, du er ikke syg vel?”
“Ser jeg syg ud?”
“Nej, nej, du ser bragende godt ud som altid, men det er lidt ... spøjst ... at ...”
“Millioner af mennesker går med hijab hver dag uden at være hverken syge eller spøjse.”
“Okay, men hvorfor er det nu lige, at du går med ... sådan en?”
“Den holder håret væk fra øjnene. Men jeg må hellere se at komme i gang ...” Han skuttede sig en enkelt gang, vendte sig så om og gik ud ad døren. 
Udenfor havde mørket blandet sig med regnen til noget, der kun kunne beskrives som brandyvejr. Stadig med mappen under armen snuppede jeg Vecchiaen og et glas og marcherede ind i soveværelset, hvor jeg snart fik organiseret mig med karamelbrun brandy på sengebordet og sagsmappe på hovedpuden, lige under lampen. >Beep!< sagde det lejlighedsvis fra computeren, så jeg skruede ned for lyden og åbnede i stedet mappen.
Det hele var der: Retsmedicinerens rapport, og, ah: Dér var hyænens profil, jeg mente “profil”: de få linjer, som Unge dr. Fanny Freddie havde ulejliget sig med at udvirke, sendt som en e-mail til Sam. I gamle dage, for en måneds tid siden, ville jeg have kigget på papiret og udbrudt: “Hvorfor ser det så mærkeligt ud?” Men nu var jeg endelig online, elektronisk uddannet og med på den værste.
Nuvel, Unge dr. Fanny Freddies profil lød: 

“Mit bedste gæt, og det bliver et gæt, for der er ingen adfærdsspor: M. som sandsynligvis er en stedkendt kunde, jvnf. mgl. vidner, har et udestående med midaldrnd. Q. M. selv er midaldrnd. og uattrktv og vred på Q på sin egen alder, fordi de afviser ham. Meget prof. udførte mord, M. er sandsynligvis prof, ex.: soldat. Med stor sandsynlighed brancherelat. Flere detaljer, når I har dem. Tak. FF”

Midaldrnd! Uattrktv! Hun måtte vitterlig have meget travlt. Og så de gode nyheder: Hun var ELENDIG! Hun var en vaskeægte profileringstumpe! Endnu mens jeg glødede af skadefryd, gled tankerne til Keith, til oktober sidste år, dengang han var i færd med at overtale mig til at assistere dem med profileringen af deres dreng. Vi sad på bænken, min bænk, på Tottenham Court Roads nordgående perron, og han plagede. Vil du ikke nok, vil du ikke nok. Og til sidst sagde jeg:
“Ved du, hvad en profilering er?”
“Ja, da!” snappede han.
“Det er en fis i en flaske.”
Og så bad han mig om at moderere mit sprog, men jeg havde først lige fået færten af, hvor sjovt det var ikke at gøre det. Så jeg tilføjede:
“Det er noget opreklameret lort.”
Men det er rigtig. For det første er en profil af en ukendt gerningsmand ikke længere noget, man partout skal bruge profileringseksperter til — i meget få tilfælde, jo, men ellers ikke. Der undervises i profileringsfaget på politiskolerne rundt omkring i verden, der er oceaner af kurser for dem, der ikke fik nok på skolebænken, og det kræver egentlig kun, at man gider kigge ordentlig efter og tænke sig om. Gerningsmændene selv er efterhånden også så skolede i disciplinen, at de ved, hvad de skal efterlade sig og ikke efterlade sig. Alle andre drabssteder end dem, der er resultatet af affektmord eller begået af en psykisk syg, er efterhånden “iscenesatte” til at ligne noget, de ikke er. De lettest forståelige eksempler vedrører ægtemænd, der ombringer deres koner og derefter roder huset igennem og fjerner alt letomsætteligt, så det ligner et røveridrab. Vi har set utallige tilfælde, hvor ægtemænd myrder deres koner og derefter efterlader dem nøgne og besudlede, for eksempel med en paraply eller en hårbørste i skeden, så det ligner et seksualdrab. Gud og hvermand har indsigt i profileringsfaget, for i vores kybernetiske verden keder folk sig så grundigt og har så få ægte eksaltationer, at de sidder med næsen i krimiserier hver evig eneste aften og følger retsmedicinerens, efterforskernes og, ja, profileringseksperternes arbejde, før de mætte af stedfortrædende spænding kan dejse om i sengen. 
Men det er korrekt, at vi er en lille håndfuld mennesker kloden over, der kan det yderligere, som nogle gange skal til, og som kræver kapacitet til alfaaktivitet i højre hjernehalvdel. 
Men helt uden synapser, der spruttede af sted på et tog af alfabølger, kunne jeg uden det store besvær sige, at det mest indlysende ved disse her mord var, at de havde karakter af likvideringer. Når Freddie udsagde, at hun savnede adfærdsspor, så var hun galt afmarcheret, eftersom manglen på adfærdsspor i sig selv var et adfærdsspor. 
Og hvad er så adfærdsspor? 
For profileringsfaget er udgangspunktet, at adfærd afspejler personligheden. Jeg har lært at fortolke de spor, en morder efterlader sig på samme facon, som en læge vurderer symptomer for at kunne stille en diagnose. Jo flere spor en gerningsmand efterlader, jo mere fortæller han om sig selv. Derfor er profileringer hyppigst brugt i den slags sager, hvor forbryderen fortæller mest om sig selv — efterlader flest adfærdsspor — og det er primært i drabs- og sædelighedssager. 
Men her havde morderen altså efterladt sig meget få adfærdsspor. Ligene var ikke pyntede, der havde ikke fundet nogen iscenesættelse sted, og morderen havde ikke efterladt sig andet end beskeden om, at han havde likvideret de indtil nu fire prostituerede, og at han var god til det. Han havde også fortalt os, at han ikke var sadist, han dyrkede ikke lidelsen. På samme vis var der meget lidt vrede i spil, hvis nogen overhovedet — over for ofrene. Der var vrede, en mærkelig stækket, disciplineret, kold form for vrede, men over for en anden. Mit arbejde bestod i at finde ud af, hvem den anden var.
 Mord er i sig selv altid udtryk for vrede, men der var ingenting, der fortalte mere om denne vrede, mere om hvem morderen var vred på, for tag ikke fejl: Det er ikke altid den myrdede, der har hidset morderen op til dåd. Ed Kemper, en af de fælere amerikanske seriemordere, myrdede og dissekerede adskillige unge kvinder, før han tog sig sammen og myrdede sin mor, som han hele tiden havde ønsket. Når det er tilfældet, at man er vred på nogen, vred nok til at myrde, men samtidig mangler modet til at myrde den rigtige, så går man altid efter lette ofre — mennesker, der er yngre, mindre, svagere og mere udsatte end én selv, mennesker, der ikke kræver løvemod: Prostituerede og børn er verdens letteste ofre. Jeg har det med mord på prostituerede, som Sam har det med mord på børn. Sam har selv to yngre børn, så han reagerer kraftigst på barnemord. Jeg har altid selv identificeret mig mest med luderne, fordi jeg indimellem har haft nogle inderste tanker, der nogle gange lancerede fantasier om selv at være luder, om luderliv som romantisk og pikant på trods af min viden om det modsatte. Både i tilfældet med børn og ludere udstiller ofrenes svaghed bødlernes ynkelighed, og min tanke har uvilkårlig altid været: Så slå dog på nogen på din egen størrelse!
Prostituerede har meget sjældent gjort nogen noget, for det er de simpelthen for sårbare til at turde. Studier har vist, at prostituerede har en fyrre gange større risiko for at ende som mordofre end ikke-prostituerede kvinder. De er sårbare, fordi de er til rådighed. De tilbyder en morder relativ anonymitet, fordi de, når de bliver samlet op på deres eget territorium af ukendte mænd i biler, udviser en helt normal adfærd. Der er ingen, der lægger mærke til deres kunder. Jeg må understrege, at det her udelukkende gælder gadeprostituerede, ikke kvinder, der arbejder på massageklinikker og eskortbureauer, hvor de er velbeskyttede blandt andet af kreditkort, der gør kunderne lettere at opspore.
Som sagt kræver det altid mod at konfrontere den rigtige og det rigtige. Den narcissistisk og incestuøst forvirrede Adolf Hitler, ved jeg fra den monografi, jeg netop har læst i den tro, det var en erindringsbog — det gik måske lidt hurtigt i den boghandel — manglede modet og selvindsigten til at konfrontere sin mor, særligt sin mor, og far og institutionaliserede i stedet destruktionen af millioner af jøder. Han var ikke, som mange tror, sadist. Han besøgte aldrig drabsstederne og ville (næsten) aldrig overvære henrettelser. Han svælgede ikke i lidelsen, ulig mange af de psykopater, der myrder, og som jeg kalder mine drenge, men udelukkende i destruktionen. Erich Fromm rubricerer ham som nekrofil i den betydning, at destruktionen, den gennemgribende ødelæggelse af alt levende, var hans eksaltation. Jeg havde nu tankerne på den afart af nekrofile, der ikke interesserer sig for seksuelt misbrug af døde mennesker, og som heller ingen interesse har i lidelsen. Sadister dyrker lidelsen, mine drenge dyrker lidelsen. Der var ingen lidelse her. Der var ingen forulempning af liget. Der var destruktion, men den virkede i højere grad praktisk forstået på den måde, at der bag mordet lå et andet formål end selve destruktionen. Den nekrofile personlighed ville have ønsket at destruere helt, rive lemmer af, åbne maven, eventuelt nippe til indholdet, for nekrofagi er en integreret del af nekrofili, ifølge min opfattelse. Denne her mand, og en mand var det, var ikke gået længere end praktisk nødvendigt. Med andre ord: ikke nekrofil eller nekrofil med praktiske begrænsninger.
Sådan sad jeg og lod tankerne vandre. For det var ikke første gang, jeg var involveret i mord på prostituerede. Alene i Cornwell var det sket fire gange før. Men denne gang var anderledes: Fire hygiejniske likvideringer, ikke seksualmord begået af en af mine drenge, heller ikke rablende svinestreger begået af en psykotisk personlighed. Alle kvinderne havde fået et effektivt slag til hovedet, så de var besvimet, hvorefter de var blevet stranguleret med en relativ tynd plastictråd. Lydløst og effektivt og renligt. Intet blod, intet sæd. Hvad Unge dr. Fanny Freddie også burde have bemærket var, at der ikke her var tale om en seksualforbrydelse, som er det korporlige udtryk for en fantasi, morderen længe har plejet. I de tilfælde fungerer selve mordet som en udløsning, og morderen vil herefter være tilfredsstillet i et tidspunkt, der sædvanligvis er længere end kortere, hvor upræcist dette så end måtte lyde. Der gik eksempelvis hele ni år fra Jeffrey Dahmers første mord til hans andet. Nogle gange er vi nede på uger, men fire seksualmord på fire dage er simpelthen forkert. Ingen kan lade op på så kort tid. 
Herudover er seksualmord, som seriemord typisk er, som sagt det fysiske udtryk for en fantasi, og ligets tilstand og placering fortæller os altid meget om karakteren af den pågældende fantasi. Her var to af de myrdede placeret i en container, en på et toilet, og Sonia var ombragt og efterladt midt på et fortov — jeg vil ikke på den baggrund automatisk udlede, at morderen mente, de var affald, men under alle omstændigheder er den opfattelse nærliggende i alle drabssager. Man myrder ikke nogen man elsker og respekterer. Jeg kan ikke udelukke, at der lå en fantasi bag disse mord, men hvis det var tilfældet, var den ikke omfattende. 
 Det mudrede unægteligt også vandene, at jeg på en eller anden måde var involveret i det, og det måtte jeg antage, at jeg var, eftersom knaldperlen, som jo måtte være morderen, partout skulle ringe til mig lige før eller efter sit beskidte forehavende, partout skulle efterlade min handske i en container. Og så det dumme brev i Sonias hus. >Beep!< Jeg vendte mig mod skærmen og gloede på næste levende mail, der ankom. Var manden bag min betagende Facebookside den samme som ham, der ringede mordene ind? Måske, måske ikke. Jeg har tidligere været ude for at blive chikaneret og forfulgt eller oven i købet efterstræbt på livet af op til tre forskellige på samme tid — men nu var jeg jo ikke længere i omløb, kunne ikke længere genere nogen, i hvert fald ikke på samme måde. Jeg greb efter pda’en for at ringe til Loretta, men den galpede ad mig, før jeg nåede at røre den.

12.

“Kom lige herned.” Det var Sams stemme, og den var sært hæs. Jeg kiggede på mit ur. Klokken var 22. 
“Hvor ned?”
“Ned i det røde felt, Stanton Way, lige ved siden af Mæcenen.”
 “Vi har én til,” fortsatte han, “men det er noget værre svineri denne her gang.”
Noget værre svineri? Klokken 22? Interessant.
“Ja, og?” spurgte jeg og prøvede at lyde distræt og lidt ligeglad.
“Kom,” nærmest hvæsede han. “Nu!”
Jeg klikkede ham af og gik ind på listen over ubesvarede opkald på min pda. Men min mærkværdige forbindelsesofficer havde ikke været på bane.
Jeg kiggede ud af vinduet og konstaterede heftig regn. Fremfandt meget mod min vilje mit særdeles pæne regntøj fra Ocean Rainwear i matsort PVC og tog det på. Hijab og matchende sorte gummistøvler med snøre og lille hæl. Vigtigt aldrig at iføre sig uflatterende tøj. Med paraply i den ene hånd og kalveskindstaske over skulderen jog jeg ud i bilen og sprøjtede gennem pytterne. Undgik ikke at bemærke, at der kun var lys i ét eneste vindue. 

Mæcenen er hjertet i luderkvarteret, en meget selvbevidst natklub, som dekorerer sine vægge med kunst, det vil i dette tilfælde sige terrarier indeholdende de værste tudser og kryb, og jeg håbede inderligt, det ikke ville vise sig nødvendigt for mig at gå derind. Jeg havde naturligvis aldrig været derinde, men havde hørt alle historierne. Om dengang de havde sluppet alle tudserne løs på dansegulvet, så de blev spiddet af stiletterne. Om dengang tre ludere var omkommet efter at være blevet bidt af en lille, topgiftig slange fra Amazonas’ dyb, og som den tidligere ejer holdt af at lufte i ny og næ. Og så deres årlige uddelinger, der havde givet natklubben dens navn. Hvert år til midsommer, lige når asfalten var begyndt at koge, og kvarteret så småt var i gang med at forrådne i solens varme og udsendte en dunst, der langsomt bredte sig til de nærliggende kvarterer, uddelte Mæcenen tre “arbejdslegater” på hver ti tusind euro til den luder, der havde udført det mest kunstneriske arbejde i det forgangne år. Hvordan dette bedømtes, turde jeg slet ikke tænke på, men juryen bestod af alle, der gad stemme. 
Da jeg nærmede mig Mæcenen, så jeg gennem et meget tykt gardin af regn Sams bil holde parkeret ved indgangen til BadBops, så jeg parkerede lige bagved og så mig omkring. Spredte forekomster af nydelige gadeludere under paraplyer og markiser, dog ikke megen trafik endnu; en bums var øjensynligt faldet i søvn på det dyngvåde fortov foran værtshuset, hans underben var gennemblødte. Eftersom jeg ikke kunne se Sam nogetsteds, smuttede jeg et par gummihandsker på og tog bumsens puls, der var lige langsom nok for min smag, hvorfor jeg, efter at have smidt handskerne ud, ringede efter en ambulance. Så slentrede jeg med stramt udspændt paraply hen ad fortovet i retning af Mæcenen og fik snart øje på en sjaskende våd Sam, der talte i telefon, og Lisa og et par af teknikere, der var i gang med at putte materiale i plastposer. For fødderne af dem lå noget, der var meget rødt, faktisk var det så rødt, at jeg ville mene, man kunne kalde offeret uigenkendeligt. Konstaterede jeg på splitsekundet, før jeg fjernede blikket og i stedet scannede de mærkværdigt uinteresserede forbipasserende. Utroligt så meget man kan nå at opfatte på et splitsekund: Næse og ører var skåret af, øjnene prikket ud. Store knivsår overalt på arme og ben, tøjet revet, flået og skåret op, og maven åben fra brystkasse til skamben. Små, sortrøde floder løb fra hende som døde solstråler. Jeg fandt en lygtepæl at støtte mig til og lavede et par åndedrætsøvelser, mærkede Lisas arm på min skulder.
“Har du det bra, raring?” 
“Er det kun mig, eller kan man vitterlig lugte det?” sagde jeg uden at åbne øjnene.
“Næh,” sagde hun. “Jag kan inte riktigt lukta nånting.”
“Hvad siger du så?” Det var Sams stemme.
“Behøver jeg være her? Hvad skal du bruge mig til?”
“Jeg ville bare gerne have, du så det.” Henvendt til Lisa: “Er du færdig?”
“Javisst,” sagde hun og tog gummihandskerne af med to smæld.
“Hvorfor? Du ved, jeg ikke bryder mig om det.”
“Det ved du vist godt. Et er at--”
“Hvorfor — hvordan kunne han gøre så meget på åben gade? Hvordan kunne han nå at gøre så meget? De andre kan jeg til nød forstå, de er jo gået lynende hurtigt — hvad? Femten til tyve sekunder? Og diskret. Men det her har taget lang tid, og det er foregået på åbent hovedstrøg? Hvordan kan det lade sig gøre? Sagde du ikke, I havde halet halvdelen af Narko ud på gaden?”
“Jamen, de så ham også, og de har ham nu — han stak en betjent ned, som prøvede at neutralisere ham, og spurtede så af sted, men der var to andre i nakken på ham; det var en smal sag, for han havde ikke just brugt behandlingscentrets gymnastikfaciliteter i de år, han havde siddet inde, for nu at sige det mildt. Han må være det fedeste menneske, jeg nogensinde har set.”
Jeg vendte mig, åbnede langsomt øjnene og begyndte at slentre af sted i retning af BadBops; Sam fulgte efter. Hans gennemblødte frakke klæbede til ham, og regndråber dryppede fra hans næse som fra en utæt tagrende.
“Så det var en behandlingsdømt?”
“Nu skal du høre en sjov historie ...” Jeg kiggede på ham. Han gik ved siden af mig og smilede henført, som om han var et helt andet sted, som om det, han tænkte på, var godt og rart. “... Min far på halvfjerds fik for halvanden måned siden konstateret en livstruende hjerteklapfejl og skulle “akut hasteindlægges”. Men der er kun seks sengepladser til sygdomme af den karakter, så han går stadig forsigtigt rundt derhjemme og prøver at undgå at trække vejret. Min ældste på seksten--”
“Er han så gammel?” udbrød jeg. Jeg havde da alle dage troet, Sam havde mindre børn. Men det måtte han på den anden side så have haft i lidt for mange år.
Sam ignorerede mig. “... har anoreksi og depression og blev for tre uger siden diagnosticeret “subakut suicidal”, men på landsplan er der kun fire sengepladser til rådighed for denne type sygdom, så min kone sidder derhjemme og prøver at tvinge kalorier i ham samtidig med, at hun hele tiden må være på vagt overfor, hvad han kan finde på at gøre.”
“Det gør mig ondt,” mumlede jeg.
“Og i sidste uge lukkede de den galning ud, fordi han var ’stabiliseret på antipsykotisk medicin og opførte sig eksemplarisk’, og så havde de selvfølgelig ... pladsmangel. En paranoid skizofren, der havde fået en tidsubestemt behandlingsdom for de helt uhørt bestialske mord på to prostituerede for fire år siden — du burde kunne huske det, for du var i den grad involveret. Du arbejdede hårdt på at overbevise dommeren om, at han var en af dine drenge, selvom du udmærket godt vidste, at han var skingrende skør. Adrian Taafe.”
“Kan godt huske ham.” I begge tilfælde havde han spist deres indvolde, før de var døde. Hvordan kunne man glemme det? Og hvorfor skulle man partout holde liv i sådan en? Fordi han ikke selv kunne gøre for det? Fordi han havde menneskerettigheder? Hvad havde han at tilbyde denne planet? Jeg skulle til at hidse mig op igen, men Sam kom mig i forkøbet.
“Det er sgu da at skide på vores arbejde, hvad fanden sker der? Tak jak kazda pierdolona dziwka.” Jeg kunne svagt skimte spytkrusningen i hans mundvige. “Godt nok er vi midt i en økonomisk nedtur, men det her begynder at ligne en bananstat ...” og så fortsatte han i en alt for kendt skure, mens mine tanker begyndte at kredse om, hvad der var af lave i denne verden, som hvert år fostrede flere og flere mennesker med psykiske handicaps af forskellige art — kurven var simpelthen stigende hele vejen rundt, en tendens, der bekræftede de sidste ti års tendenser: Flere med AHDH, flere autister, psykotikere, stor stigning i antallet af behandlingsdømte, flere psykopater — ja, ja, jeg ved godt, man ikke må bruge det ord længere, men det er et skønt, lydmalende ord, hvor iskulden og ondskaben siver ud af hvert bogstav.
“Godt, jeg snart dør,” røg det lige pludselig ud af mig, og Sam var sikkert et helt andet, langt mere økonomisk sted henne, så alt, hvad han hørte, var en gevaldig non sequitur. 
Jeg tog mig sammen. “Men det var da hurtigt, I fik både fanget og identificeret ham.”
Vi var snart nået til udkanten af det røde felt, som jeg plejer at kalde det område, jeg selv kun sjældent rammer. “Vi hev ham ind i morges, han var den eneste nyligt løsladte, der kvalificerede til at kunne have noget med sagen at gøre--”
“’Nyligt løsladte?’ Hvor langt gik I tilbage?”
“Inden for de sidste to år. Og vi stressede ham helt tydeligt. Han var mere eller mindre opløst, perwersyjny skurwysyn, da vi blev nødt til at lade ham gå.”
“Havde han taget sin medicin?”
“Han får en depotinjektion hver fjerde uge. Eller som de flæbende skøger fra Institut for Menneskerettigheder siger: ’Han får strammet den kemiske spændetrøje’ hver fjerde uge.”
“Der kan du se, hvad jeg altid har sagt. En ting er, hvordan de opfører sig i strukturerede omgivelser uden hverken fristelser, muligheder eller stress, noget helt andet, hvad der sker, når de kommer ud og bliver — stressede, fristede og øjner mulighederne. De der menneskerettighedsfolk skulle se de her folks ofre, så ville læne sig mere op af vedtægterne for Dyrenes Værn. Hun lignede jo noget, der havde været igennem kæften på en løve. Den slags folk burde selvindlysende ikke opholde sig på gadeplan.” Jeg begyndte at skumme igen. “Og I lod ham gå efter første afhøring? Fordi ...?” 
“ ... vi ikke havde noget på ham. Skal vi ikke vende om? Jeg pissefryser?” Vi vendte om. “Han havde alibier for alle aftenerne, kunne huske de B-film, de sender på det tidspunkt, men det holder jo ikke i byretten. Han blev løsladt for to uger siden, og moren sov selvfølgelig på de tidspunkter, hvor mordene var begået.”
 “Bortset fra at han aldrig nogensinde kunne have begået så velorganiserede og rene mord.”
“Hvis han var stabiliseret, så--”
“Nej, aldrig. Den, der har begået de fire første mord, er ikke tabt bag en vogn, mens ham her tydeligvis er blevet kylet af uden nåde. Han har slet heller ikke den kontrol, det kræver. Til gengæld har han fantasier, som den medicin ikke kan udrense. Uanset hvor meget medicin du hælder i sådan en som ham--”
“Et vidne fortalte, at han havde prøvet at hustle den luder til et knald, men at hun havde afvist ham. Han er heller ikke skøn at skue, jeg tør slet ikke give noget bud på, hvor mange kilo han har kørende inde under vesten. Og så kammede han helt over, sagde vidnet. Som om der gik hul på en hårdt presset dæmning. Først afhøringen i morges, så afvisningen, så knækkede han.”
“Hvordan har du kunnet nå at afhøre vidner?” 
“Vidnet stod dér, lige ved siden af hende, da jeg kom. Stod og flæbede. En gammel vagabond. Havde overværet det hele.”
“Hvorfor gjorde han så ikke noget for at afværge det?”
“Det ville du ikke spørge om, hvis du havde set Taafes kniv. Popierdolony skurwysyn!”
Vi var nået til vores biler. I indgangspartiet til Mæcenen stod to typer og sendte min et lidt for kærligt blik. Jeg nikkede kort til Sam og rystede vandet af min paraply, før jeg satte mig ind og skyndte mig væk. 
13.

Jeg kneb pda’en fast mellem kind og skulder, mens jeg trawlede gennem pytterne, så dækkene spyede næsten lodrette stråler. 
“En sidste ting, jeg glemte at spørge om — hvad har der stået i aviserne om det her?”
“Meget lidt, det lader til, at vi for én gangs skyld har styr på det,” sagde Sam. “Bare, at en prostitueret er blevet myrdet, og så én til, meget lavprofilt, ikke et ord om modus, tidspunkt eller offerets tilstand.”
Jeg klikkede pda’en død og tænkte videre. En typisk progression af en serie sadistiske sexmord ville også have vist en gradvis eskalering af volden og lidelserne. Men fire ensartet kliniske likvideringer efterfulgt af et voldsorgie? Med min bedste vilje kunne simpelthen ikke skabe en forbindelse. Disse kliniske mord havde mere karakter af, at nogen sendte en besked, men hvilken? At den, han var vred på, var en luder — i overført forstand? 
Jeg parkerede i min carport og steg ud. Regnen var pludselig stilnet af, og luften havde nu samme konsistens som ærtesuppe. Der var dødsens stille i kvarteret, og da jeg smækkede bildøren i, lød det som en eksplosion. Jeg for sammen og så mig om i stilheden. Den velkendte fornemmelse af at være overvåget havde indfundet sig. Jeg skyndte mig ned ad havestien, men standsede midtpå og så mig tilbage, vendte mig, lod blikket vandre ud på vejen, men kunne på grund af den rigelige bevoksning kun se Sonias mørke hus og en flig af hendes nabos lige så mørke hus. Resten af mit udsyn var grafik af sorte grene. Gartner. Ikke glemme gartner. 
Jeg lukkede mig ind og smed mappen på sengen. Gik hele huset igennem, rum for rum. Der var ikke nogen. Jeg trak alle gardinerne for og rullede persiennerne i køkkenet ned, men følte mig alligevel stadig beluret. Som en anden idiot tjekkede jeg under sengen og i garderobeskabene. Spiste to avocadoer med hummermousse med ryggen mod vinduet. Tænkte på “Post mortem.” Hvad havde det med noget som helst at gøre? Var kvinden på billedet da død? Og mailen fra “min far”. Det var en, der kendte mig. I hvert fald dele af mig. Drak en halv flaske mørkerød Amarone bare for at kunne slappe lidt af. Kiggede på uret. Klokken var 00.15. Der var en time til, at mappen kunne få min fulde koncentration. Ville han ringe? Ville Sam ringe? Stadig rastløs, da jeg satte glas og tallerken i vasken. Jeg smed hijab’en og gik ud på toilettet, hvor jeg omhyggeligt rensede mit ansigt og lagde en stress relief-ansigtsmaske fra Estee Lauder. Tog en slurk af mit brune vidunder og så én til. Skiftede til silkekimono, tjekkede uret. 00.49. Tog Vecchiaen med ind i soveværelset, snuppede en slurk til og stillede flasken på natbordet. Skottede efter ham den lækre Facebook, men computeren var gået på vågeblus. Jeg var heller ikke interesseret lige nu. Havde bedre ting at tænke på; sublimering er bare bedre. Ringede til Sam igen. Han var stadig ikke gået i seng. 
“Kan du ikke bede Loretta om at tjekke min Facebookside i morgen?” Så måtte jeg forklare mig, men gjorde det meget skøjtende. Hvis det her havde noget at gøre med mig, kunne det være på sin plads at tjekke oprindelsesstedet til siden, hvis sådan noget altså kunne lade sig gøre, hvad vidste jeg.
“Han har ikke ringet?” spurgte Sam. Jeg kiggede på uret. 00.54. 
“Nej, der er cirka et kvarter til det tidspunkt, han plejer at ringe. Men der er heller ikke sket noget nede i distriktet, vel?”
Jeg tror, han rystede på hovedet, for der kom ikke en lyd fra ham. “Det kan godt være, det er mig, der er paranoid, men jeg føler mig mærkelig ... ualene.”
“Skal jeg sende en over til dig?”
Jeg tænkte længe over det og takkede så pænt nej, men så snart jeg havde klikket af, satte jeg alarmen til og hentede både peberspray og stunkæp i min jakke, trak natbordsskuffen ud og lagde dem derned uden at lukke skuffen bagefter. Og så ventede jeg. Og mens jeg ventede, halede jeg billederne ud af sagsmapperne og begyndte at bladre i dem. De var ikke som dem, jeg er vant til, de var afdæmpede. Hvis de ikke havde været sorteret i mapper, ville jeg have haft svært ved at kende forskel på ofrene. Klokken var 01.11. Jeg tog en slurk, skottede til pda’en og snuppede forstørrelsesglasset fra nederste skuffe i natbordet. Og så gennemgik jeg fotografierne med luppen kørende fra hjørne til hjørne, ét for ét, og pludselig var klokken 02.03, og han havde ikke ringet. 
Kunne det vitterlig være den psykotiske behandlingsdømte? Nej, det kunne det ikke. 
Jeg sorterede nærbillederne i én bunke og begyndte forfra med luppen, til mine øjne værkede. Og så fandt jeg den, lige pludselig fik jeg øje på den: Halvt tildækket af en stoffold, men alligevel umiskendeligt min, min mors: brochen af guld i form af en due dækket af naturperler og cabochonslebne turkiser og granatøjne. Jeg kiggede på min højre hånd. Det var den, der fik fotografiet til at ryste.  Den var til mig, beskeden var til mig. Jeg ringede til Sam, som tog den med det samme, sad stadig på stationen, sagde han. 
“Jeg vil godt have en ud i aften, lige meget hvem.” Så fortalte jeg ham, hvad jeg havde fundet. Han var meget fåmælt og ivrig efter at få mig ud af røret, men tyve minutter senere stod en ung mand i døren, som jeg hurtigt fik installeret i køkkenet med besked om, hvordan kaffemaskinen virkede. Jeg orkede ikke at tage hijab på, og al gang foregik med bøjet hoved, så pagen dækkede arrene. Jeg undskyldte mig med hovedpine, eftersom jeg tit har den form for hovedpine, der føles lettere, hvis jeg bøjer lidt i nakken. 
I mellemtiden havde jeg på næste døde nærbillede af myrdet luder nummer to fundet en sølvkæde med et rundt sølvvedhæng med påskriften “Ab imo pectore”, en mærkelig form for latin, mente jeg uden at have noget at have det i. Hvor havde jeg set det vedhæng før? Det så ikke dyrt ud, det var ikke min stil, jeg vidste bare, jeg havde set det før. Jeg skjulte ansigtet i hænderne og prøvede at tænke, men jeg var for træt, mine øjne smertede, og jeg kunne ikke koncentrere mig. Alligevel gik jeg videre til nærbillederne af luder nummer tre og fandt hurtigt min mors guldarmbånd i alle tre guldfarver, tre ringe, der snoede sig om hinanden. For smukt til at gå med. Jeg trøstede mig ved tanken om den unge fyr i køkkenet og ikke mindst ved, at jeg nu ville kunne få brochen og armbåndet tilbage, for jeg havde i forsikringsøjemed fået taget billeder af alle mine arvestykker. Jeg vendte mig og kiggede op på billedet af min mor i den dyre ramme fra begyndelsen af det tyvende århundrede. Måske havde tyven ikke været dum. Måske havde han bare ikke noget at bruge rammen til? Eller cigaretetuiet. Jeg tjekkede, at den stadig lå i nederste natbordsskuffe, før jeg lod luppen afsøge nærbillederne af den sidste myrdede luder i den kliniske gruppe. Og det gik hurtigt med at få øje på Selanders Lucky-plasticarmbånd, som hun sandsynligvis havde købt i et af de bedre supermarkeder, men som hun ikke desto mindre havde haft på i Danmark — hun har som regel et eller andet på, når hun ikke er på arbejde, og det er aldrig min stil. Jeg vækkede min igen slumrende computer, for jeg tænkte, at hvis jeg havde haft mine to smykker siddende på myrdede ludere, så stod Selander måske for de andre to. Jeg googlede “ab imo pectore”, men fik ikke andet ud af den end en masse grammatiske forklaringer om “imo”, som jeg var ligeglad med, for det var for nuværende nok selv at kunne regne ud at det betød “fra mit hjerte”. Måtte spørge Selander, om hun kendte noget til det. I morgen, tænkte jeg, mens jeg gled ned under dynen og over i søvnen. 
14.

Jeg vågnede klokken lidt over tolv med en så gevaldig hovedpine, at jeg nærmest krøb ud på toilettet, hvor det første, jeg fik øje på, var et lyseblåt ansigt, der dryssede. Jeg havde glemt at fjerne ansigtsmasken, og den var nu så tør, at den støvede. Men det vigtigste først: Jeg fumlede rundt i medicinskabet efter de smertestillende og gjorde det så tilpas frenetisk, at samtlige mine pilleglas væltede ned i vasken, dog uden at gå i stykker. Jeg snuppede en af de hårdere og skyllede den ned med en slurk Vecchia, efterfulgt af endnu en slurk, som jeg skyllede mund i. Satte mig på toilettet og ventede på, at hovedpinen skulle lette, mens jeg mediterede over, hvor pinagtigt det var, at en høj, ung politiassistent havde set mig med blåt ansigt. Efterhånden som lagene af smerte fortrak sig et for et, fik jeg kosmetisk styr på mit ansigt, tøj på, inklusive hijab og så måtte jeg simpelthen have en kop kaffe, for det føltes, som om jeg befandt mig i en dykkerklokke med fejljusteret tryk. Og så kom jeg i tanke om gartneren, der gjorde det. Skulle huske at sige det til Sam i dag. 
Da jeg omsider kom ud i køkkenet, sad der en helt ny uniformeret forekomst, som ikke havde set mig med blåt, støvende ansigt. Der havde åbenbart været vagtskifte midt om natten. Han rejste sig, da jeg kom, og viste sig derved ikke kun at være mange, mange meter høj, men også høflig, hvilket yderligere fremgik af den nylavede kaffe og den nyskrubbede vask. Jeg bællede to kopper i træk og spurgte til natten, men der var intet at rapportere, sagde han. 
Da jeg havde skiftet kimonoen ud med en marineblå spadseredragt, matchende pumps og nogenlunde matchende hijab, slænget kalveskindstasken over skulderen og knebet sagsmapperne fast mellem arm og ribben, gav jeg den høflige forekomst et lift til stationen, hvor jeg fandt Sam ved skrivebordet, fordybet i Selanders rapport.
“Hvor er hun henne?” spurgte jeg. 
“På vej hjem, tror jeg, hun har arbejdet natten igennem.”
Jeg ringede til hende, og hørte, da hun tog den, lyden af en bilmotor, der startede.
“Er du stadig i bygningen? Så bliv et øjeblik mere, har lige et kort spørgsmål.” Så styrtede jeg ud ad døren, ind i elevatoren og hele vejen ned i gravdybde, hvor parkeringskælderen lå, lige under Retsmedicinsk. 
Hun havde slukket motoren og sad med panden hvilende på rattet, kridhvid i ansigtet og stadig iført sit morgue-tøj. Jeg satte mig ind ved siden af hende og fremdrog nærbillederne af de myrdede ludere. 
“De havde vores smykker på. Se her!” sagde jeg og holdt billederne af de myrdede ludere iført mine smykker op for hendes åsyn med to pege- og to tommefingre. “Det er min mors broche på det venstre, den er svær at se, men det er den. Og det til højre er min mors armbånd. Og nu skal du se her.” Jeg lagde billederne tilbage og tog nu de to andre ud. “Det til højre er dit armbånd, hvis jeg ikke tager fejl.” Hun kneb øjnene sammen og stirrede på det, men jeg havde glemt luppen derhjemme, så hun kunne ikke bekræfte, at det var hendes. 
“Så kan du nok heller ikke se, at den anden, på billedet til venstre, har et sølvvedhæng på, hvorpå der står ’Ab imo pectore’ — har du sådan et?”
Begge hendes hænder røg op til det blege ansigt, og hun fik tårer i øjnene. Jeg fornemmede, at tårerne gemte på en historie, ikke kun på genkendelsen.
“Jo, sådan en har jag,” sagde hun gennem den hule, hun havde lavet med hænderne. 
“Du sagde, du ikke vidste, om du havde haft indbrud. Er du sød at tjekke, når du kommer hjem?”
Hun nikkede og startede bilen, da jeg åbnede døren. Før jeg steg ud, sagde jeg: “Og så vil jeg gerne have historien bag den halskæde en dag.” Jeg smækkede døren bag mig og skyndte mig hen til elevatoren. På vej tilbage til Sam, smuttede jeg forbi Loretta i Research. Det var virkelig rørende, som hun elskede mig. I samme øjeblik hun fik øje på mig i døren, for hun op og løb hen for at omfavne mig. Burde være standardreaktion hos alle. 
“Har Sam talt med dig om min Facebookside?” 
Hun rystede på hovedet. “Jeg har hverken set eller talt med ham i dag.”
“Når man opretter sådan en, efterlader man sig så ikke spor?” Jeg vidste ikke, hvordan ellers jeg skulle udtrykke mig. 
“Jo, man gør. Man kan spore sådan en side tilbage til de webservere, som Facebook kører på, og derfra kan man finde den computer, hvor oprettelsen blev foretaget. Det er bare ikke altid, man kan få de oplysninger uden en dommerkendelse, og den er svær at få, medmindre det drejer sig om terrormistanker.”
“Vil du prøve?” 
Jeg skrev kodeord og e-mail ned på en Post-it, hvorefter hun på meget kort tid fik siden frem på sin computer. Så fnisede hun. “Det er godt nok et frækt billede.”
“Ja, det er jo ikke mig, der har sat det ind, og det forestiller heller ikke mig.”
“Nej, det kan jeg godt se.”
“Hvad mener du?” Hvordan kunne hun se, at den overkrop med strategisk bart ikke var min? Og så trængte hun til at få plukket øjenbryn.
“Det er nok en yngre kvindes,” sagde hun. 
“Jamen! Du har da ikke set mig uden tøj på?”
“Nej, selvfølgelig ikke,” sagde hun sødt. “Skal jeg fjerne det for dig?”
“Nej, nej, nej, det er lige meget,” sagde jeg med tanke på livet efter opklaringen af mordene, på den tomhed, der ville indtræffe bagefter, og på al den sex jeg stadig stod og manglede. Ingen grund til at smide en hel database af uudforskede muligheder i grams. 
“Godt, jeg prøver,” sagde hun. “Men sæt ikke næsen op efter skelsættende opdagelser. Sådan nogle ting her munder oftest ud på en netcafe, og hvis det ikke er tilfældet, så er der virkelig gode ting og sager, man kan bruge til at beskytte sig mod sådan nogle som mig.”
Knap havde jeg sagt tak og vendt mig for at skynde mig op til Sam, før hun hev fat i min arm.
“Ved du hvad?” sagde hun med et pludseligt rødmende, strålende ansigt, der næsten gjorde hende køn trods det sjaskede, blonde hår og de vildtvoksende bryn. Så tog rødmen af, og hun kiggede ned. “Er det normalt, mmmm, at være, mmmm, forelsket i en mand, man aldrig har mødt?” 
Hvis man er forelsket, plukker man så ikke øjenbryn? Skulle jeg give hende det råd? Ikke nu. Jeg skulle sige noget andet: 
“Njøh. Jaeh. Det er det måske nok. Ikke.”
Hun kiggede igen op på mig med det samme strålende blik. “Jeg ved det ikke, det er bare, som om jeg kender ham — vi har talt sammen på Facebook i månedsvis, og han er så sød. Vi har de mest fantastiske samtaler,” hun sænkede stemmen, “og de mest fantastiske fantasier. Og han er super køn.”
“Hvordan ved du, at han er køn? Du har jo ikke mødt ham.”
“Han har da et profilbillede, jeg kan da--”
Jeg løftede øjenbrynene og gav et kast med hovedet i retning af computeren. “Det der billede er ikke mig. Jeg kunne være en gammel skrubtudse, der bare havde klistret et billede af en ung, skøn kvinde ind. Men alle de mænd, der skriver til mig, har fantasier om dét billede og skriver til det, ikke til mig.” Men eftersom jeg sagtens kunne konkurrere med det billede, tænkte jeg, var der jo ingen problemer der. 
“Så du mener ... “ Begge hænder røg op for munden. “Åh, nej, at han kan være en eller anden lille grimrian?”
Jeg nikkede. “I har aldrig mødt hinanden?”
Hun rystede på hovedet. “Han bliver ved med at udskyde det. Vi har aftalt det mange gange, og så har han aflyst i sidste øjeblik. Men det har været nogle okay grunde, altså.”
“Lad mig gætte: Han blev syg?”
“Ja og nej ... da jeg lige lærte ham at kende, havde han brækket sit ben. Så fik han travlt med genoptræning. Så døde hans mor. Så forrige gang, vi havde aftalt noget, var han kørt galt, havde totalskadet sin bil. Og sidst fik han influenza.”
“Hvordan synes du selv, det lyder?” Og så slog det mig omsider, og det slog så hårdt, at jeg ikke kunne andet end stirre på hendes ansigt, der med ét var holdt op med at stråle, mens farven nu langsomt løb ud af kinderne. Mens jeg tænkte på hendes spørgsmål, om det var normalt at være forelsket i nogen, man ikke kendte, talte hun næsten grædefærdigt om, hvad hun så skulle gøre. Hvordan man ellers mødte nogen? At stationen var fyldt med gamle, gifte mænd. At hun ikke kunne blive ved med at være ung, at hun var ensom. Og hendes ord rungede i hovedet på mig, da jeg omsider begav mig på vej op til Sam med tankerne på Nick, der hele tiden ville lære mig bedre at kende, før han mødte mig. 
Var det normalt? Øjensynligt.
Jeg rensede hovedet for ubehagelige tanker og entrerede Sams kontor, hvor jeg takkede for nattevagterne og satte ham ind i nattens fund. 
“Så det har ikke kun med dig at gøre, men også med Lisa?”
Jeg trak på skulderen. “Det ser sådan ud. Men vent, til jeg hører fra Lisa, hun skal lige tjekke, at hendes smykker rent faktisk er stjålet, at det ikke bare er tilfældigt.”
Han tænkte, så jeg næsten kunne høre det, askegrå i ansigtet. “Der var ingen mord af den anden type i nat. Der er meget, der tyder på, at vi allerede har manden.”
“Hold nu op,” sagde jeg irritabelt. “Og hold op med at bide negle.” Jeg smækkede ham over fingrene. Og så kunne jeg ikke vente længere og ringede til Lisa. 
“Har du tjekket?” spurgte jeg uden videre. 
“Ja,” sagde hun, “og jag kan inte hitta et eneste af mine smykker, så det må være mine. Men jeg hænger på, for jag måste sove nu.”
Jeg vendte mig mod Sam. “Jeg vil godt have mine smykker. Kan jeg få dem?”
“Ikke endnu, det ved du godt.”
Nu opdagede jeg, at jeg sad med en finger i munden og fjernede den straks. Mærkede, at jeg engang havde røget, trangen til noget at stille noget op med hænderne var stærk. 
“Men der var flere smykker ....” begyndte jeg. 
“Så du regner med, at der kommer flere mord.” 
Jeg rystede på hovedet, anede det selvfølgelig ikke. “Tænkte bare højt. Men jeg bliver nødt til at fortælle dig noget.” Han kiggede spidst interesseret på mig. “Den skindhandske, du fandt på den anden luder, det var min, det ved du. Problemet er bare, at jeg ikke havde de handsker på den aften. Faktisk havde jeg slet ikke handsker på, og jeg tror, at ham, der ringer, er den samme som ham, der stjæler smykker og, at det yderligere er ham, der har taget min skindhandske og lagt den der.”
“Han vil have det til at se ud, som om det er dig?” Sam grinede. “Så er det en, der ikke kender dig særlig godt.” 
“Pyh,” sagde jeg lettet over, at han ikke i to sekunder mistænkte mig. “For jeg fandt denne her seddel i Sonias køkken.” Jeg hev det latterlige gældsbrev op af tasken. “Jeg tror, det er et forsøg på at give mig et alibi for mordet på Sonia, men du kender jo min økonomi.” Sam vidste alt om, at jeg sad i et fuldt udbetalt hus og havde investeret kløgtigt hele mit liv. “For hvis du i så meget som to sekunder havde troet, at det kunne være mig, så kom jeg i nat i tanker om, at Sonia blev myrdet, før mit fly var landet. Men det var kun, fordi jeg kom for sent til mit rigtige fly. Mit navn stod på passagerlisten til et fly, der ville have landet i god tid til, at jeg kunne myrde Sonia — forstår du, hvad jeg mener?”
Han nikkede. Så rystede han langsomt på hovedet og mumlede: “Amatør.” 
“Men sig mig — Hvad sker der med Adrian Taafe? Vil du have mig til at lave en profil, så vi kan prøve at få ham dødsdømt — igen?”
“Det må vi diskutere med Polly-Jean. Når hun bliver rask. Ved du i øvrigt noget om det?” 
“Lisa er meget bekymret for hende — du må hellere spørge hende.”
“For en del af mig,” sagde han langsomt, “håber, at hun aldrig bliver, rigtig, rask. Forstå mig ret, men ...”
Jeg nikkede og rejste mig. Jeg forstod udmærket, men jeg magtede ikke samtalen. Den gav mig dårlig samvittighed. Og så var den forgangne hovedpine mærkbart klar med en led reprise. 
“Jeg må se at komme hjem. Må jeg ikke lige snuppe en af de dér?” Jeg nikkede i retning af hans Panodil i økonomiglas.

Hovedpinen kulminerede i tætte byger af hjernejag, i samme øjeblik jeg lukkede bildøren bag mig, og da min pda med sin højstemte brægen derefter vadede i det, var jeg overbevist om, at samtlige blodkar bag min stilige, om end skjulte, page bristede i kor. Jeg kneb øjnene helt i og tog et par dybe indåndinger, før jeg snuppede pda’en og stirrede på displayet. Det var ham igen. 
“Dr. Fanny Fiske,” sagde jeg langsomt og prøvede at bevare kontrollen over min stemme. 
“Hey, baby, hvis I vil have resten, så mød mig på Canalside Inn,” sagde stemmen, som jeg denne gang tydeligt kunne høre var forvrænget. “I kan være der om en time, hvis I kører nu. Jeg giver dig et kvarter til at hente din veninde. Kom til tiden. Kom alene.” Så smækkede han på. Jeg gloede på pda’en, trodsede den forestående hjerneblødning og strøg så ud af bilen, op ad trapperne og tilbage på Sams kontor. 
“Han har ringet igen,” hviskede jeg med øjnene lukkede og alle fingre boret ind i hovedet i et forsøg på at pifte kraniet og lette det interkranielle tryk. ”Han sagde, Lisa og jeg skulle møde ham på Canalside Inn, at vi skulle komme alene og køre nu. Hvad siger du?” 
“Popierdolony skurwysyn,” sagde han til sit skrivebord.
“Drop det der. Hvor ligger Canalside Inn? Er det ikke ude ved den store sluse?”
Han nikkede. “Langt pokker i vold.”
“Han sagde, at hvis vi ville have resten af dem, skulle vi møde ham på den der Canalside Inn. Dem må være smykkerne, og vi må være Selander og mig.”
“Jeg sender et par civile ud i forvejen — så det ikke bliver mistænkeligt.”
“Han sagde, vi skulle komme alene.”
“Han siger så meget. Det går simpelthen ikke.”
Sam kastede sig igen over telefonen og udstedte en kort, studs ordre om, at en Smith og en Pheigh skulle stille på hans kontor med det samme.
Jeg rejste mig med bøjet hoved og strakt nakkemuskulatur og gik ud på gangen for at ringe til Lisa. To overordentlige nydelige betjente i smagfuldt, nypresset civil kom hastende ned ad gangen mod mig og gik direkte ind på Sams kontor, hvor de lukkede døren bag sig. Havde det ikke været for min elefantinske hovedpine, havde jeg fundet på en undskyldning for at åbne den dør. I stedet ringede jeg til Selander.
“Vækkede jeg dig?” spurgte jeg, da hun tog den. 
“Næh, det har P.J. gjort för länge sedan, jag är ude hos henne, den er helt gal, nu vil jeg verkligen have henne indlagt.”
“Jeg kommer og henter dig nu,” sagde jeg og opridsede telefonsamtalen med min mystiske forbindelsesofficer.
“Men hvad så med P.J., hun må inte vara ensam.”
“Hvad med den kæreste, kan han, hun, den, det ikke ...” Hvorfor skal hun ikke bare have lov til at falde død om? tænkte jeg forpint, men mærkede dog, at smerterne var på vej om i nakken, hvilket betød, at de snart ville forsvinde. 
“Pojkvännen kommer først senare.”
“Jeg får Sam til at sende én ud til hende. Du kan sove i bilen.”
Jeg lagde på i samme øjeblik, de to prægtige betjente forlod Sams kontor med lange, virile skridt og sammenbidte kvadratkæber, og stak så hovedet ind på Sams kontor. 
“Jeg henter Selander nu, er du sød at sende en ud til P.J.? Selander vil ikke gå fra hende, medmindre hun er under opsyn.”
Han nikkede, og så spurtede jeg af sted med retning mod elevatoren; hvert skridt jeg tog, gav bølgegang cerebrospinalvæsken, der nu nådeslåst bragede mod de syge, blotlagte nervespidser i kanten af kraniet. 





15.

Hovedpinen forduftede lidt efter lidt i lægende tanker om Keith. For et af de steder jeg havde haft i tankerne, når jeg fantaserede om Keith og mig, hånd i hånd i mild blæst, var grusvejen langs kanalen lige uden for Cornwells bygrænse, for der, langt fra sluserne, er der noget sælsomt stille over atmosfæren ved kanalen, der på overfladen er glat og tilsyneladende uforstyrret. Jeg havde også næret forestillinger om ham og mig i et af de gamle fiskerhuse ved kanalen oppe nordpå. Tanken om ham gjorde mig trist og fik mig til at opfatte kanalduften, der på denne årstid indeholdt en udpræget snert af rådnende blade, som sørgmodig. På et tidspunkt måtte jeg simpelthen vide, hvorfor han havde trukket stikket ud af mit liv. 
Det havde kun taget en halv times tid at nå ud til kanalen, og derefter var der kun én vej frem, og det var at følge den dårligt asfalterede vej, der løb parallelt med den. 
Selander sov med baghovedet krænget rundt om nakkestøtten og næsen lige i vejret, og hver gang hun begyndte at snorke, gav jeg hende en albue i siden. Enkelte fartøjer vuggede længere ude, end mine nærsynede øjne kunne se med nogen form for tydelighed. Det regnede ikke, men gennem skydækket lignede solen et intenst, vanvittigt øje, der gloede og gjorde hvert eneste græsstrå og vækst tydelig. 
Vejen lå øde hen, vi mødte ikke en eneste bil, og efterhånden, som vi kom frem, blev det stadig mørkere, ikke kun, fordi det var sent på eftermiddagen, men også fordi et kompakt regnvejr i form af en blåsort sky var på vej ind fra Brosnan-søen. 
Da jeg omsider kom til standsning foran den pauvre, lille bungalow, der kaldte sig Canalside Inn, og som servicerede turisterne i sommerhalvåret, når der en gang imellem var nogen eller bare én, talte jeg tre biler ud over min egen. Den ene måtte tilhøre ejeren, den anden genkendte jeg som tilhørende Cornwell Politi; den tredje? Jeg kiggede på Selander, men nænnede ikke at vække hende. Skyen var i færd med at slukke horisonten, og det var kun et spørgsmål om tid, før himlen åbnede sig. Jeg var egentlig ligeglad med vejret, for en indre stemme fortalte mig uafladeligt, at jeg skulle dø i dag. Det måtte blive druknedød, som hverken var værre eller bedre end alt mulig andet. Men det pinte mig, at vandet var så koldt, jamen, det måtte det være. Iskoldt. 
I samme øjeblik jeg åbnede bildøren, hørte jeg det gigantiske bulder fra den tolv meter høje sluse lige ud for bungalowen. Kæmpeslusen var engang en turistattraktion, men turister er blevet mere raffinerede, kræver i dag større og bedre eksaltationer og bliver ikke længere imponerede over en tolv meter høj sluse. Jeg blev heller ikke imponeret, bare bange. Jeg kunne mærke angsten i mine ben, jeg gik usikkert på dem, som om jeg ikke helt kunne stole på dem længere. Jeg tjekkede uret. Vi var kommet i god tid, der var syv minutter til deadline. Jeg gik hen til vandet. Hvis han smed mig i kanalen, druknede jeg, for jeg kan ikke svømme, og her ved slusen var strømmen hurtig og farlig, og det glitrende, mørke vand jog gennem den i stadigt oprør, kværnende, skummende og støjende, som visse tanker, man forgæves forsøger at skubbe fra sig, når man er sårbar, og jeg følte mig uendelig sårbar lige da. 
Hvad skulle jeg her, og hvem var han? Uvisheden, den rådne jordlugt og skyen, der nu helt havde ædt både solen og horisonten, fik mig til at skynde mig tilbage til bilen. 
Jeg havde næsten ikke hjerte til at vække Selander, men turde heller ikke efterlade hende i bilen, så jeg prikkede hende på armen med en finger, og hun kom op til overfladen med et gevaldigt grynt. Uden et ord fik jeg hende lempet ud af bilen og gelejdet ind i den tarvelige bungalow, hvor luften trods rygeforbud var tyk af røg. Dér sad de to betjente fra stationen ved en panoramatermorude, hvorfra man havde godt udsyn over kanalen og parkeringspladsen. Og røg. Henne ved baren sad to langskæggede fulderikker. Og røg. Og drak. Øl. Af flasken. Bag en meget nusset bardisk stod en morlil med tankpasserkrøller og læbestift i en helt forkert farve. 
Her skulle jeg opholde mig? Her skulle jeg muligvis dø?
Jeg placerede gelinde Selander på en plasticstol med nogle meget kedelige pletter på og satte mig over for hende. Hun lagde slapt armene på bordet, hovedet på armene, og så sov hun videre. Og dér sad jeg så. 
Midt på bordet stod et svingstativ indeholdende små karafler med olivenolie, hvor olien var løbet ned ad ydersiden og havde sat sig fast til noget, der lignede indtørret neglelak, og Worchestersauce, hvor skruelåget øjensynligt var limet til flasken med kager af indtørret sauce, og sluttelig en nærmest lilla eddike. Ved siden af stod en flaske Heinz-tomatketchup, hvis skruelåg helt tydeligt var i familie med Worchestersaucens og muligvis oven i købet stadig var i live. Rundt omkring i det røgfyldte lokale boltrede sig, så vidt jeg kunne tælle, otte røde katte, og eftersom jeg kedede mig, prøvede jeg at ae en af dem, men den vendte sig bare hidsigt og hvæsede og viste mig sine fine klør. 
Den faux-krøllede morlil kom vraltende hen til vores bord, og jeg mente at kunne genkende hendes landlige gangart fra dengang, jeg led af, eller troede jeg led af, slidgigt i hoften. 
“Jae, de er vilde, de katte, vil du hae dem,” sagde hun med ubeskrivelig bondeaccent.
“Nej, tak,” sagde jeg prompte og skuttede mig. Jeg bestilte en kop kaffe. Tænkte, at jeg bare kunne bestille den og betale for den uden nødvendigvis at drikke den eller på anden vis komme i fysisk kontakt med den. Hvis jeg ikke blev likvideret, kunne jeg bare sende alt mit tøj til rensning i morgen. Jeg kiggede flygtigt på de to betjente, men de sad bare og vogtede stille, hvad jeg egentlig burde sætte pris på.
Og så skete der det, at jeg fik serveret kaffe i en campingagtig plastictermokande og lod mig forsyne med blomsterbemalet kolonihavehusporcelæn. Så sad jeg og kiggede på det arrangement med hænderne mellem knæene og uden på noget tidspunkt at røre ved noget af det. Og så skete der faktisk ikke mere den dag. Det vil sige — det gjorde der jo.
16.

Der skete det, at jeg betalte for kaffen og derefter sad og gloede på den sovende Selander i tre stive timer. Da de timer var gået, fik jeg øjenkontakt med en af betjentene, og vi blev på kropssprog enige om, at der sandsynligvis ikke var noget at komme efter, og at det derfor var okay at rykke teltpælene op.
Jeg fandt det sikrest, hvis vi kørte først, så efter den lydefri, nonverbale kommunikation fik jeg langsomt lempet Lisa på benene, hvorefter hun i søvne vaklede ud ad døren og ud til bilen med mig lige bagved, så hun havde noget blødt at falde på, hvis hun skulle finde på at gå bagover.
Bælgmørket udenfor fik brølet fra slusen til at lyde endnu højere, og med tanken på det iskolde vand knugede jeg stunkæppen i min højre hånds frakkelomme. 
Inde i bilen faldt Lisa straks i dybsøvn igen, mens jeg blev siddende med bilen i tomgang, til jeg så betjentene komme gående hen mod deres bil. 
Jeg følte mig til grin. Jeg hader at føle mig til grin. Det gør mig sulten og tvær.
Jeg satte foden på speederen og hurtigt kom op i en god marchfart, som jeg var til sinds at holde resten af vejen,  mens jeg slog tiden ihjel med at fantasere om gastroporno hos Chez Anne og andre bemærkelsesværdige spisesteder.
Da vi var kommet omtrent halvvejs hjem, ringede Selanders pda, så hun vågnede med et lille vakkert vrinsk og famlede efter den. 
“Mmmm?” svarede hun. Og fortsatte: “Jaeh ... jaeh ... jaeh ... okay ... lyder bra, det gör vi. Ses lige om en stund.”
“Vi skal åka hen til P.J.” Hun stirrede søvnigt ind i forruden. “Hennes fiancee inviterar på hjemmelavet guacamole. Hon lød ganska overstadig, har nok lige haft besök af vagtlægen.” Hun sukkede. “Gad vide, hur mycket morfin, hon egentlig får på en dag? Hon fortæller knappast mig om vagtlægen eller vagtlægen om mig. Fatter inte, han inte bare indlægger henne, men –” Hun vendte sig pludselig mod mig? “Hvad hände egentligen? Ude ved slusen?”
“Der skete absolut ingenting.”
“Han kom inte? Tror du, han visste, at polisen var der?”		
“Jeg er overrasket over at høre, at du vidste det. Men, ja, det er absolut en mulighed. Vi har under alle omstændigheder at gøre med en førsteklasses voyeur.”
“Er der andre möjligheter? End at han havde gennemskuet, at de var polisen?”
“Masser af andre muligheder. Måske udstiller han sin magt? Holder af at lege katten efter musen? Ti tusind andre ting, jeg først kommer i tanke om, når jeg har fået noget i maven.”
Fantasier om forestående bespisning fik mig til at lægge lidt mere fod på pedalen, og så kom jeg i tanke om Sam, så jeg tog pda’en op og gav ham den hurtige version og besked om, at hans drenge var på vej til HQ, hvor de sikkert ville aflægge en fyldigere rapport. Hvad de skulle fylde i den, var dog ikke godt at vide, men jeg var bare ikke i snakkehumør og kunne i øvrigt høre på strømmen af polske eder, at han var pirrelig og tvær, så over & out med ham. 

Døren var åben, men vi bankede på, før vi gik ind. Det havde P.J. øjensynlig ikke hørt, for hun kiggede overrasket op fra, hvad man kun kan kalde en mærkværdig indpakning: Den stribede dyne var slynget om overkroppen, og hun havde stukket et ben og en arm ned i en stor, sort skraldepose. Tilsyneladende var hovedet kommet op sammesteds fra, og de øjne, der lige nu kiggede overrasket, dog venligt, på os, tilhørte så indlysende en særdeles påvirket person, medmindre hun da var blevet på én gang både skæv- og vindøjet, siden jeg sidst så hende. Ude fra køkken kom den enerverende lyd af en mand, der fløjtede en uidentificerbar melodi hen over lyden af køkkenutensilier i brug.
“Velvalgt tidspunkt,” snøvlede P.J. og prøvede at fiksere sit blik på den åbne dør til køkkenet. “David Lee er ved at lave guacamole, og jeg er sikker på, der er nok til jer.” Hun smilede dumt. “Ikke ozze, baby?” nærmest råbte hun. “Er der ik oz nok til Lisa og Fanny?”
“P.J. — for pokker! Du har jo selv lige inviteret os!” Men det hørte hun ikke, hun kiggede bare henført hen mod køkkenåbningen, hvor den bøssoidt oversmilende David Lee var dukket op og nu klappede hænderne sammen for brystet ved synet af os, som var vi en duo, der på alle måder behagede hans sanser. Vi var fuldt ud klar over, at vi så godt ud, men derfor behøvede man jo ikke at klappe kage. 
’”Næh, hvor-er-det-hyggeligt,” skingrede han, “Der er guacamole om f-e-m minutter, sæt jer e-n-d-e-l-i-g ned,” og forsvandt tilbage i køkkenet. “Og gør jer det behageligt.” Så fløjtede han videre. Jeg satte mig i den fantastiske lænestol og gloede på P.J., der nu havde stukket hele hovedet ned i den sorte skraldepose, så kun det ene (bare og stærkt behårede) ben og rygstykket stak ud. 
“Sig mig … vad håller du egentligen på med?” spurgte Selander.
“Barberer ben, men det er svært at se sig ordentlig for herinde.”
“Hvorfor går du ikke bare ud på badeværelset og gør det?” ville jeg vide. Jeg havde altid undret mig over, hvorfor P.J., som var en stærkt behåret lille person, ikke bare fik pelsen permanent fjernet med laser. Moustachen, i det mindste.
“Fordi der ikke skal gå noget til spilde, man ved aldrig, hvornår fjenden kommer og tager rub og stub. Dyner, hovedpuder, stereo, det hele,” lød det inde fra posen.
“Og” prøvede jeg og sendte Selander, som havde taget opstilling ved pejsen, et langt blik.
“Og i krigstid kan man jo hverken få kaffe eller dyner eller noget, og de har taget det hele, så man må lave alting selv, og jeg er jo en lidt forfrossen type, så for mig har varme dyner første prioritet.” 
“Super, men nu er vi ikke i krig, og jeg forstår stadig ikke, hvorfor du sidder og barberer ben i en pose.”
“Jeg samler.”
“Hvad?”
“Hår.”
“Jaeh?”
Så blev der stille. Så prøvede jeg igen.
“Hvad samler du hår til?”
“Andedun” Hun møvede hovedet ud af posen og kiggede på mig, som om jeg da slet ingenting fattede.
“I krigstid kan man ikke få andedun. Så må man bruge hår.”
I samme nu kom en stadigt fløjtende David Lee ind med en stor skål fuld af taco-chips og en noget mindre indeholdende guacamole. Så kom tallerkenerne og servietterne, en dejlig flaske Primitivo, og til sidst valsede han ind med en dyb tallerken fuld af grød i samme farve som vinterlår.
“Her, skat,” sagde han og strøg hende over håret. “Prøv at spise lidt mere denne gang, ellers forsvinder du helt fra mig.” 
Hun var godt nok blevet tynd. Helt indfalden, kindbenene stak ud, hagen virkede spidsere, og øjnene lå dybt i deres huler.
Jeg skal ærligt indrømme, at Selander og jeg nærmest kastede os over maden, og måske havde vores sult en stor del at skaffe med, at David Lees guacamole smagte helt guddommeligt. Han satte sig ved siden af Lisa, men skulle øjensynligt ikke selv have noget. 
“Jeg har jo smagt den til, hvis du forstår, hvad jeg mener?” sagde han til mig, da jeg spurgte, og sendte mig indforståede pigeøjne. “Jeg er bare s-å mæt, og så skal jeg jo også til at passe på, så jeg holder faconen.” Han klappede sig på sin ikkeeksisterende mave med lidt for let hånd og lagde så hovedet på skrå og fikserede P.J. med blikket. “Baby,” sagde han. “Spis nu! Og fortæl så dine veninder, hvad du rigtig laver.”
P.J. sad stadig med det ene ben inde i posen, men havde vendt sig mod bordet og med rystende hånd fået en skefuld grød op til kinden, mens hun stirrede forelsket på David Lee. 
“Det er godt, nuller, men få den nu ind i mulen,” messede han moderligt. Den blege skefuld grød landede som ventet på kinden, hvorfra den stille drev ned. Det var et langt mere grotesk syn, end når en baby prøvede at spise selv for første gang, og det blev ikke bedre af, at hun samtidig sendte en hed øjentelex til det mærkværdige fænomen, hun kaldte sin kæreste. 
“Kan du da ikke bare made hende?” busede det ud af mig.
“Nårh, skatter, skal jeg made dig?” sagde han med hovedet på skrå og rejste sig. Snart sad det umage par som far og datter og hyggede sig med fødeindtag. 
“Nu må du altså fortælle dine veninder den rigtige version og ikke alt det pjat med krigen. De er store, de kan godt tage det.” Hun sank lydigt en mundfuld grød og åbnede munden for at få mere, hvad hun fik. 
“Nå, men hun spiser, så nu siger jeg det.” Han kiggede kærligt på hende og belavede sig på at få endnu en lille flyver ind i hangaren. 
“Polly-put har besluttet sig for at vende livets hårde kanter ryggen og springe ud som kunstner.” 
Den vending måtte være et eksempel på det, man kalder en freudiansk fortalelse. 
Han puslede om den næste skefuld, ikke for stor, ikke for lille. 
“Hun har fået nok af faste døgnrytmer og spadseredragter og paragraffer,” fortsatte han uden at fjerne sit kærlige blik fra hendes magre ansigt. Så nærmede sig skeen igen, og P.J. åbnede lydigt munden. 
“Nok af politiseren og vedtægter og eksakte svar,” fortsatte han ulideligt og holdt så en pause og så først på Selander og så på mig med et øretæveindbydende vindersmil. “Hun arbejder på sin første installation — ’Hår’.” Hans strålende smil havde øjensynligt sat sig fast, og nu puslede han igen om skeen og den helt rigtige mængde grød. “Hun forsøger at afsøge det område, der er vores kropsbehåring. Hvordan vi føler os, hvordan vi har det … med hår. Hvor forskelligt vi reagerer på pubeshår og hovedhår; holdningsmæssige forskelle mellem for eksempel de tre-fire hår, der ofte sidder lige bag storetåneglen, og armhulehår? Hårene på benene i forhold til hårene på armene? Hvordan er deres struktur, forskellene i struktur og forekomst? Hårhierarkiet? Og skammen ... hvordan fordeler den sig i hårhierarkiet?”
Mens han overstadigt talte videre om hår, tømte vi både flasken og skålene, og jeg mærkede en dejlig, gedigen sløvhed liste sig ind på mig. Jeg skottede til Lisa, der havde lukket øjnene om et saligt smil. P.J. var kravlet tilbage i posen, inden i hvilken aktivitet kunne anes. Da der kom en pause i hårforedraget, spurgte jeg, hvad hans arbejde bestod i? Jeg havde stærkt på fornemmelsen, at han selv var en af disse betagende performancekunstnere og sandsynligvis selv havde gang i sigende installationer om det barberede eller halverede menneske/hund/kat/hamster. 
“Jeg er såmænd bare frisør. Så jeg har jo klart en interesse i hår. Selv er jeg glatbarberet. Over det hele og …”
Mens han foredrog videre om sin personlige kropsbehåring, blev det, jeg tidligere havde beskrevet som en dejlig, gedigen sløvhed, til en kraft, der langsomt trak mig ned, hans stemme blev en behagelig baggrundsstøj, og så en boblende bæk, og jeg huskede, ganske svagt, på samme måde, som man husker fragmenter af en drøm, at vi vist blev sat til at tegne eller skrive noget, jeg huskede grin, hans stemme, til sidst hans stemme som et ekko i tomt rum, hvor væggene til sidst rykkede sammen om mig, fjernede sig igen, rykkede sammen; hele tiden pumpede rummet sig ud og ind, som et hjerte, der slog. Og så huskede jeg ikke mere. 



17.

“Aaaaaaaaaaaaaow! Aaaaaaaaaaaaaow!”
Langtrukne, dyriske skrig fik mig med et slag til at åbne øjnene og kigge på kilden, som var P.J., der kastede sig rundt i sofaen med armene slynget om maven. Jeg skottede til Selander, der netop da kom ud af søvnen med et kæmpespjæt for ligeledes at fiksere blikket på P.J. Sådan sad vi, vel ikke mere end et par sekunder, der føltes som langstrakte, mættede minutter, der aldrig holdt op, og hvorunder jeg mente at få færten af rengøringsmidler. Og så sprang Selander på benene, dykkede ned i partytasken og fremdrog sine pipetter og sprøjter og kanyler og flasker, trak en hvid væske op i en sprøjte, hvis kanyle hun straks derefter plantede i P.J.’s sprællende lår. “Sitt still,” hvæsede hun til P.J., der mest af alt mindede om en fisk i dødskramper, “för helvete!“
Ikke så snart var kanylen ude, før hun havde gang i en ny, og inden jeg havde set mig om, var hun i færd med at smyge mit højre ærme op og spænde en staseslange fast om min overarm, hvorpå hun stak en kanyle dybt ind i blodåren og lod blodet løbe ned i en lille pipette. 
 “Aaaaaaaaaaaaaow! Aaaaaaaaaaaaaow!” lød det stadig fra P.J.
“P.J. sidder derovre, det er mig, du stikker i,” hylede jeg, for jeg er generelt ustyrlig pivset og var lige da også meget forvirret og knap nok vågen. 
Da hun havde tappet, hvad der forekom mig at være samtlige de cirka fem liter, jeg indeholdt, forseglede hun glasset og skrev noget ulæseligt på en diminutiv selvklæbende etiket, som hun påklistrede glasset. Uden at sige et ord gentog hun proceduren på sig selv. 
“Hvad har du gang i?” spurgte jeg og var ikke helt sikker på, at jeg ikke stadig sov, for det hele forekom mig uvirkeligt, og det føltes også, som om kroppen sov, som om der var en mur af vat mellem mig og den virkelige verden. 
Hun svarede ikke, men satte sig på bordet med alle sine remedier i favnen og stirrede på P.J., der stadig klagede, men dog ikke længere kastede sig omkring i sofaen. Da Selander øjensynligt mente, at hun havde siddet længe nok, puffede hun P.J.’s ene pyjamasærme op, fastgjorde staseslangen om overarmen og gentog for tredje gang proceduren med at tappe blod og sætte etiket på. 
“Hvad sker der?” mumlede P.J., og det ville jeg faktisk også gerne vide. Hun svarede ikke, men gik videre til at klippe to af P.J.’s lange negle af og putte afklippene ned i en plasticpose. 
“Hvad laver du nu?” spurgte jeg. “Er du gået helt fra forstanden?” Var hun? Hun svarede stadig ikke, men arbejdede koncentreret på forsigtigt at putte alle sine fangster i partytasken. 
“För att arsenik ophobes i naglar og hår,” sagde hun monotont, lidt forpustet, og lod blikket køre rundt i stuen som en ransagende lygte. Mere end nogensinde, slog det mig, lignede hun en stærkt agiteret hest, men denne gang en, der vejrede farer og havde instinkterne spidset efter rovdyr. 
“A-a-arsenik?” nåede jeg at fremstamme, før hun sagde: 
“Titta omkring er.” 
Vi lystrede, jeg i højere grad end P.J., hvis blik sejlede på de syv have. Selander havde bestemt en pointe. Hele stuen var som blæst. Alt, hvad der havde stået på bordet, var væk, bordet fremstod renskuret. 
“Någon har gjort rent, det är lätt at se, og jag kan också lukta det. Desinfektionsmedel med citrus,” sagde hun og rejste sig og gik ud i køkkenet. Jeg fik min tunge krop op at stå og fulgte efter hende ud i et nyligt steriliseret køkken. Sådan havde der aldrig set ud eller lugtet i P.J.’s hjem, selv ikke når hun holdt “salon” for Cornwells kunstelite og trakterede med frisk Atlanterhavshummer og Bollinger. 
“Hold da op, hvor har jeg det slemt,” sagde jeg og gned øjne. “Det føles, som om jeg har suget et helt værtshus og røget både plasticsæderne og skinkerne på væggen.”
“Rohypnol. Det vil jag vædde riktiga pengar på,” sagde Selander. “Men det skal vi nok få reda på.” Hun klappede let på tasken. “Det gik op for mig i samma ögonblick, jeg vaknade.” Hun vendte sig mod mig med et uhyggeligt koncentreret blik. “Otroligt som tankar plötslig kan tage sig sammen, samtidig, alle möjliga olika tanker, og koge op til en syntese på et splitsekund. Det måste vara det, folk menar, når de pratar om, at ’skæl falder fra øjnene’. Tror, det är det, plebejerne kallar ’ahaoplevelser’.” Hun marcherede ud af køkkenet og ind i stuen og pegede på P.J. 
“Jag har været otroligt dum, otroligt långsom. Jag borde have set det for länge sedan.” Hun stod og nikkede for sig selv. “Igen vil jag vædde riktige pengar på, at hun er förgiftad. Med arsenik er jag rätt säker på. Den hudfärgen, den kommer inte fra et solarium, hun har inte varit i sådan et, siden hun blev sjuk. Et af de första symptomerne på arsenikforgiftning er mörkfärgning av huden. Og magsmerter, der kan förväxlas med magkatarr. Men det spændte ben for mig, at P.J. jo har en historie med vanliga anfall af magkatarr.” Hun holdt en pause og sagde så: “Jag kom faktiskt til at tänka på det, kortvarigt, da jeg sad med de hunde, der var Paraquat-forgiftede, for Paraquat, i mindre mängder end dem hundene fik, självklart, giver faktisk meget enslydende symptomer. Men jag glömde tanken igen. Dumt av mig. Oprofessionellt.” 
Jeg følte mig forvirret, ud over at være skidt tilpas, så også forvirret.
“Jamen, David Lee — hvorfor skulle han ...?”
“Det kan du jo syssla lite med, jag smutter og får de her ting tjekket. Der kommer en ambulans efter P.J. om lidt, jag ringer på vejen. Stanna kvar, till den kommer. Jag vender tilbaka, så snart jag vet något.”
Så skred hun ud ad døren og smækkede den efter sig og overlod mig sammen med et vrag, der sad og nynnede. Uhyggeligt, de metamorfoser P.J. gennemgik. Engang var hun en smertens iskold og kompetent offentlig anklager, som indimellem viste sit sande genhygiejniske, selvtægtspromoverende ansigt, men jeg havde aldrig før set hende i rollen som lallende grøntsag. 
Mine lemmer føltes som bly, men en rastløshed bød mig rejse mig og gå lidt rundt, så det gjorde jeg og kom samtidig i tanke om mit ansigt, hvori en hel nats sved var aflejret. Gad vide, om P.J. havde ordentlige rensemidler?
På badeværelset fandt jeg et stykke sæbe, der bestemt ikke kvalificerede som ordentligt rensemiddel, så jeg åbnede medicinskabet, men må have gjort det brutalt, for et helt apotek væltede ud i hovedet på mig, ned i vasken og ned på gulvet — vat, vatpinde, glas efter glas af receptmedicin, sovepiller, smertestillende, syredæmpende, jod, næsespray, mundskyllemiddel, plaster. Jeg fik et deja-vu: Heller ikke denne gang gik glassene i stykker. 
Jeg havde besvær med at få det hele til at være i medicinskabet, der var simpelthen ikke plads, og så fik jeg til overflod øje på en blisterpakning med glucosamin, der var røget helt hen i et hjørne, og da jeg samlede den op, så jeg endnu en blisterpakning med sugetabletter til ondt i halsen, der lå lige bag cisternen. Ved siden af lå en mobiltelefon. Sikkert resultatet af en baglommesituation, noget, jeg kun selv har oplevet én gang, hvor jeg uforvarende opholdt mig i et par jeans og tankeløst havde placeret pda’en i baglommen. Jeg kiggede strengt på den. Det var ikke P.J.’s, og det var heller ikke Lisas. De havde begge pda’er magen til min. Og så prøvede jeg at få min matte hjerne til at tænke, før jeg handlede. Der var foregået noget her i nat, som ikke var helt fint i kanten. Mobilen kunne tilhøre ... better safe than sorry, tænkte jeg og rev et stykke toiletpapir af, som jeg samlede den op med. Den var slukket. Jeg kiggede irritabelt på halvdelen af P.J.’s husapotek, som stadig lå i vasken, men besluttede, at det lige nu overgik mine kompetencer at skaffe den fornødne plads i medicinskabet. 
Inde i stuen lå P.J. med dynen mellem benene og nynnede smilende en lille melodi. 
“Er det din?” spurgte jeg og holdt den toiletpapirsvøbte tingest frem mod hende. Hun rystede på hovedet, og det fortsatte hun med, hvorved hun satte mit temperament på nye prøver. 
“Hold op!” sagde jeg lidt for vredt. “Hvis er det så?”
“Det ved jeg ikke.”
“Er det David Lees?”
“Det ved jeg ikke.”
Jeg fandt en frysepose i køkkenet, lod mobilen dumpe ned i den og forseglede den med en knude. Og så ringede det på døren. Jeg åbnede den for et par ambulancefolk med en båre og var så lettet, at jeg nøjedes med at råbe farvel ude fra gangen, og skyndte mig ud i bilen med tanken kun på én ting: Et meget langt brusebad. 
18.

Det første, der slog mig, da jeg åbnede hoveddøren, var lugten. Mit hus mødte mig med en duft af renhed iblandet en snert af citrus. Jeg smed kalveskindstasken på entrébordet og gik ud i køkkenet. Det var som blæst, alle flader skinnede; der var ikke så meget som skyggen af rod, ingen krus i vasken. Arkivskabet i kontoret, hvor mine fingeraftryk altid var synlige på det lakerede metal, skinnede som vandet på kanalen på en vindstille dag. Om det så var sengen i soveværelset, var den redt, noget, jeg aldrig bruger tid på, og tøjet fra i går, der havde ligget på taburetten, var væk. Jeg kiggede ned i snavsetøjskurven og sagde hej. 
Okay, så kunne han komme ind, når han ville, var det det, han ville vise mig? Fint, men jeg var da ligeglad, sagde jeg til mig selv, og gratis rengøring ville jeg da være et skarn, hvis jeg ikke satte pris på. Men mine hænder rystede, og en Alopam lå ligefor, så sådan en snuppede jeg ude i badeværelset, hvor jeg ikke undgik at bemærke, at sæberesterne var forsvundet fra håndvasken, og fnulleret bag wc-brættet var væk. Jeg undlod at tage et skvæt af Vecchiaen, om end lysten ikke fejlede noget, for min krop og mit hoved følte sig stadig decideret lemlæstede efter aftenens rus. Jeg gennemgik huset fra ende til anden, men jeg kunne ikke se, at der manglede noget.

Velafbruset, velafrenset og næsten veltilpas, dog stadig med resterne af medicininduceret træthed i skroget, bryggede jeg mig en stor, stærk kop kaffe og satte mig til at undre mig. Hvorfor i himlens navn skulle den mærkelige mand dog pumpe os fuld af stærke sovepiller og forsvinde? Havde han voldtaget os, mens vi sov? Havde han inviteret alle sine sakse-klaprende frisørvenner til en sjov aften? Havde tre gamle tanter fået et gok? Det var jo trods alt Rohypnol, de unge mennesker altid brugte, når de skulle på daterape, og hvad sådan nogle nu ellers kunne finde på. Men jeg kunne ikke mærke noget, og der havde i hvert fald ikke været noget udefrakommende materiale i mine trusser, da jeg smøg dem af mig og sendte dem i fugleflugt mod snavsetøjskurven. Og han var jo tydeligvis til mænd, så hvad var det spiel med P.J. gået ud på?
Og hvorfor skulle hun forgiftes? Hvad havde hun gjort ham? For det var jo tydeligvis ham, der havde insisteret på at passe og pleje hende med sin forgiftede aftengrød, måtte jeg gå ud fra; hvis hun altså var forgiftet overhovedet? Hvad der dog lød plausibelt. Jeg kiggede på uret. Det var for tidligt at ringe til Selander. I øvrigt havde hun lovet at ringe. Jeg følte mig rastløs, længtes efter min tænkebænk på Tottenham Court Road, efter roen på Jubilee Hotel, og åh, hvor jeg dog længtes efter Keith. 
Jeg rejste mig og gik forsigtigt, stadig med koppen i hånden, ind på mit soveværelse, hvor jeg satte mig på den fint redte seng og kiggede på den slumrende computer. Længe. Men den trak ikke i dag. Ved siden af den havde jeg lagt den plasticindsvøbte mobiltelefon, som jeg fandt under cisternen. Jeg tændte den gennem plasticen, men havde ikke koden. Så jeg klædte mig langsomt på, lagde en fabelagtig makeup og smuttede mit efterhånden noget flade hår ind under den røde sportshijab, som fik mig til at se friskere ud, end jeg var. Så forlod jeg mit hus med den mystiske mobil i kalveskindstasken. 

På stationen fandt jeg Sam i fuld gang med at forberede papirerne vedrørende det bestialske mord begået af Adrian Taafe til brug for den for P.J. vikarierende offentlige anklager. Hans diminutive kontor trængte til udluftning, gode rensemidler og gennemgribende Feng Shui. 
Da han så mig, lagde han alt fra sig, stirrede lidt på mig og sagde så: “Hvorfor skulle I derud i går?”
“Og hvem har lavet grundrengøring i mit hus? Jeg har skam flere spørgsmål at byde ind med.” Jeg satte mig og fortalte ham så om vores mærkelige nat i P.J.’s villa og om den mærkelige mand, der påstod at hedde David Lee og være frisør. Jeg tog badeværelsesfundet op af tasken og lagde det på bordet foran Sam. “Jeg fandt denne her i hendes hus, og det er ikke P.J.’s, men jeg kan ikke åbne den, for jeg har ikke koden. Pudres og åbnes?”
Sam tog den, rejste sig og forlod kontoret for hurtigt at vende tilbage med bister mine. “Den skulle være tilbage inden længe — men sig mig: Du, P.J. og Selander. Hvad har I tilfælles?”
Jeg rystede på hovedet. For i virkeligheden havde vi ikke ret meget tilfælles. “Arbejder for politiet i Cornwell? Ja, jeg gør jo ikke. Længere. Hmm. Er veninder?” Det var jo heller ikke helt rigtigt, men sådan måtte det vel se ud. 
“Lad mig opsummere,” sagde han og lænede sig ind mod mig. “Fire prostituerede bliver myrdet. Der er en, der ringer til dig på mordtidspunktet, hver gang, inviterer dig til at være den første på gerningsstedet. Du kender det første offer personligt. Godt. På ligene findes smykker tilhørende dig og Selander. Og så er der alle de små ynkelige forsøg på at inkriminere dig. I inviteres langt pokker i vold for angiveligt at få de resterende smykker udleveret, men ingen dukker op. Nu fortæller du mig, at I er blevet bedøvet med Rohypnol i selskab med en bøsse, der foregiver at være P.J.’s kæreste, mens P.J. selv langsomt er ved at dø af arsenikforgiftning?”
Det lød helt hen i vejret alt sammen, og jeg anede ikke, hvad jeg skulle stille op med det. Så jeg nikkede bare. Hadede at sidde der som et måbedyr, der ikke bare vidste alt, som jeg plejede. 
“Skal vi ikke vente med det, til Selander ringer resultaterne ind?” Det var, som om min hjerne stadig snorksov. 
“Jo, men jeg vil godt have dig til at tænke over, hvad du og Selander og muligvis P.J. har tilfælles, som kunne foranledige det her.”
Jeg nikkede og længtes efter nogen, der gad tænke for mig. Fanny Freddie meldte sig næsten af sig selv. Hun skulle få tjek på det her, det var det, hun fik penge for, og hun var ikke selv en del af miseren. Hun skulle i det mindste prøve. Og fejle.
“Hvad med jeres nye profileringsekspert, kan hun ikke hjælpe os med det her?”
“Freddie?” sagde han med det samme, men på en utålmodig, irritabel måde. “Nej, hun er i Athen.”
“Hvad? For lidt siden var hun i Rom?”
“Ja, hun pendler lidt frem og tilbage mellem Athen og Rom, der er virkelig gang i den i de varme lande.”
Jeg lavede sphinx-øjne, for det betød ganske enkelt, at den lille, infame frikadelle pendlede frem og tilbage, ikke alene mellem to uden tvivl interessante mordsager, men også mellem to ualmindelig interessante mænd, der var med på den værste — Elias Panayotopoulous, den skid, var nemlig for kort tid siden blevet udskiftet med en mageløs skabning af overgennemsnitligt gentlemanligt tilsnit. Freddie havde med andre ord en fornuftig døgnrytme. Og hun fik sex. Hun havde det hele.
Hvor inderligt jeg dog hadede den kvinde! 
Netop som jeg skulle til at bede en indvendig bøn om fejl og mangler hos Freddie, stod en medarbejder i døren med badeværelsesfundet i hånden.
“Så er den færdig,” sagde han og nikkede og gik igen. 
“Apropos,” sagde jeg og tog min pda frem, “så har han ikke ringet, siden den fjerde blev myrdet.” Den usikkerhed, som dårlig hukommelse giver, fik mig til at scrolle ned gennem de (alt for få og ingen fra Keith) indkomne telefonopkald, min dovne pda havde at byde på. Fandt nummeret.
 “Nope, husker rigtigt for én gangs skyld. Ikke en lyd fra ham.”
“Prøv at ringe ham op.”
“Hvorfor? Den er jo altid slukket?”
“Hvis det er denne her,” sagde han snedigt og løftede den fremmede mobil, “er den tændt nu.”
Som om. Jeg sendte ham en grum grimasse, men gjorde, som han fordrede. Og så ringede mobilen i Sams hånd.
“Hvor vidste du det fra?” Jeg gloede rasende på ham. Det var sådan nogle lyse indfald om det helt selvindlysende, jeg plejede at få, plejede at imponere folk med. 
“Så ham vi leder efter er ... bøsse? Det er du sikker på?”
“Nej,” sagde jeg. “Det er jeg ikke et hundrede procent sikker på. Men han opførte sig meget homoagtigt. Han er let at finde i mængden, meget høj, helt glatraget, påstod i øvrigt at være glatbarberet over det hele. Jeg tjekkede ikke.”
Sam kastede sig over telefonen og gøede ordrer ind. P.J. skulle formelt afhøres. Der skulle tages fingeraftryk i hendes hus — hånd over røret, mens han sikrede sig, at Selanders, P.J.’s og mine lå i databasen, det gjorde de — alting skulle endevendes. Kunne jeg beskrive ham for en tegner? Jeg kunne prøve. Sam bjæffede ned i telefonen efter tegneren, og luften var fuld af kompakt stress.
Og snart sad jeg sammen med den hennafarvede polititegner, som hed Jenny og var fritidslandmand, og blev igen mindet om, hvor let det var at se helheden for sig, hvor svært at huske enkelte træk.
Mens Jenny puslede med “smalt ansigt, ariske træk, glatraget”, kom jeg i tanker om Facebooksiden. Jeg havde nævnt den for Sam, men mente, det var på sin plads at genoptage den tråd. “Jeg synes bare ikke, den passer til mord. Den er sådan lidt, hvad skal jeg sige ... i den lidt muntre ende af ubehagelig? I hvert fald i forhold til mord — jeg kan ikke finde på bedre måder at sige det på.” Jeg fedtede rundt i det. “Altså ikke fordi jeg er ved at dø af grin over, at en eller anden, som kender alt til mig, i mit navn har oprettet en Facebookside, der fløjter efter tilbedere, men – alligevel. Og så er den helt sikkert heller ikke lavet af en, der elsker mig. Der stod ’ “Fanny Fiske will do it with anyone, anywhere, at any time — FOR FREE.’”
“Det er jo ikke helt løgn?” sagde han syrligt, for mig og sex er et emne, han ikke bryder sig om. Han synes, jeg kaster mig i grams og burde opføre mig mere ærbart. Men han er også fra det sydlige Polen. Og så er han forelsket i mig, han ved det bare ikke selv. 
“Hvad havde Facebooksiden mere at byde på i form af kendskab til dig?” 
Han lagde armene over kors, lænede sig tilbage og pludselig var der alt for mange kilometer mellem os. Jeg prøvede at ignorere det og koncentrere mig om det, der ikke handlede om, hvad jeg foretog mig i min fritid. 
“Lad mig se: Altså han nævner, at jeg interessere mig for ældreboliger — og det har jeg kun talt med chief inspector Keith Knight om, hvis jeg ellers husker korrekt.” Et kort øjeblik kortsluttede min hjerne, og jeg så for mig en gnæggende ondskabsfuld, hadefuld version af Keith sidde bøjet over et computertastatur. Det var et helt forkert billede. Men på den anden side: Det, jeg kendte til ham, passede heller ikke til et menneske, der bare trak stikket ud af ens liv med så brutalt et ryk. Jeg tog mig sammen, fikserede mit blik på Sam og fortsatte: “Så sendte han en mail, der angivelig var fra “min far” — og hvor mange kender til mit forhold til min far, ved, at sådan en afsender vil få mig ud på kanten af stolen? Det var vist det, det gik ud på, var min fornemmelse, at få mig ud på kanten af stolen, mystificere mig, drille mig, irritere mig. Og så var der kodeordet “Post mortem”. Var det en trussel? Eller et led i identificeringen af gerningsmanden?”
Sam kiggede ned. 
“Hvad med ham her?” spurgte Jenny og holdt en tegning frem, der overhovedet ikke lignede. “Ikke helt så smalt, øjnene er større, smalle, nej, mandelformede, men større. Og næsen er knap så lang. Læberne, især overlæben, skal være lidt fyldigere.” Hun gik i gang igen. 
“Men hvorfor går du ikke op til Loretta og ser den selv? Så kan du også spørge, om hun har fundet ud af, hvor den er lavet — for øvrigt: Kan du ikke fortælle rette vedkommende, at gartneren gjorde det?” Så huskede jeg det omsider. 
“Hvad? Gjorde hvad?”
“Forgiftede alle de hunde på min vej. De har fælles gartner, alle gamlingene på min vej, og det var ham, der gjorde det.”
“Hvor ved du det fra?”
Manden, der hader hunde, tænkte jeg, men sagde: “Det ved jeg bare.” 
Han rejste sig med et mystificeret udtryk og forsvandt ud ad døren. Jenny prøvede igen. Nu var overlæben alt for fyldig, øjnene for store og smalle, samtidig, og næsen alligevel for kort. Det skulle blive en lang dag. 
19.

Først sent om eftermiddagen var jeg tilfreds med den identikit, Jenny havde lavet. Nu lignede David Lee ikke kun David Lee, men tegningen havde desuden et markant Dali-præg. Da jeg forsøgte at luske af med det formål at skaffe mig føde, blev jeg tilbageholdt af en emsig Sam, der for det første informerede mig om, at Lisa havde ringet og oplyst, at hun havde haft ret i samtlige sine antagelser, og at hun ventede mig på medicinsk afdeling C, stue 43, hvor P.J. netop da var i gang med at blive afhørt af folk, der stod lavere i fødekæden end ham. For det andet præsenterede han mig for en nydelig yngling, som fra nu af skulle være min bevæbnede eskorte. Selander var blevet ligeledes forsynet, og der var sat bevogtning uden for P.J.’s enestue, fik jeg at vide.

Da jeg omsider fandt medicinsk afdeling C, stod Selander uden for døren til stue 43 med armene over kors og i selskab med en ældre herre i uniform. Min er bedre end hendes, tænkte jeg og nød varmen fra ynglingen, der gik ved siden af mig med åbenlyse dun på hagen. Endnu før jeg overhovedet var kommet til standsning, sagde Selander: “De er inte färdiga med afhøringen därinne, og jag er i øvrigt super hungrig--”
“Det er jeg også,” sagde jeg og drejede om på hælen, hvorefter min eskorte tavst gjorde ligeså. Og så fulgte vi den grønne stribe hele vejen op til kantinen og hviskede sammen, for det var svært at vænne sig til de to fremmede mennesker, der godt nok gik bag os, men så absolut var inden for hørevidde. 
“Hon har det efter omständigheterna bra,” hviskede Selander, som om selv dét skulle være en hemmelighed, “men hun hade fått så arsenikhatten passede, tillräckligt med morfin til at tillfredsställa en middelsvær narkoman og samma dosis Rohypnol som os. Han ville uppenbart være livrem og seler på, at hun sov.”
Hvad stiller de op med hende her?” hviskede jeg tilbage.
“Hun följer den traditionelle protokol for akut arsenikforgiftning med två olika svovlholdige förbindelser, som kan binde sig til arsenik og begrænse giftvirkningen — hver fjärde time, indtil den omedelbara livstruende toksiteten har försvunnit. Jag förstod, at hun också får kelat-terapi og penicillamin. Och så skal hun följa en bestemt svovlholdig diet — æg, løg, bönor, alt sådan något og masser af fibre. Arsen er et tungmetal, der blokerar livsviktiga stofskifteprocesser, og det skal udrenses. Men se här: Hun dog inte! Det var ellers lige før. En, to dagar til, og hun var færdig; fik kramp i ambulansen.”
“Du er en stjerne,” sagde jeg irritabelt, for sådan en ville jeg også være. “Men hvad ville han opnå, pine hende eller myrde hende, og hvem i hulen er han i øvrigt?” 
“Jag vet inte mere, än du gør, pussgurka,” begyndte Selander. “Men mon ikke det var meningen, hun skulle dö? Historiskt blev arsenik jo brugt til at rydde uønskede människor af vejen. Eller som hævn.” 
Vi satte farten op langs den grønne stribe. Cornwell Centralsygehus er labyrintisk og enormt. “Det er synnerligen velegnet til hævn, for man kan jo gøre offerets dödskamp långvarig og smärtsam, som du har sett.”
“Hævn,” gentog jeg uden at vide hvorfor. “Hævn er så gammeldags, men det går vel aldrig af mode. Men hævn for hvad? Hvad har hun nu gjort. Og arsenik er da også tussegammeldags.”
“Jo, men P.J.’s nemesis kunne nok inte få tag i något plutonium.” Hun grinede, aner ikke hvorfor. “Ja, jag vet i övrigt heller inte, hur man får tag i arsenik, men folk får jo fingrene i alverdens förbjudna stoffer, og for fjorton dagar siden blev der som sagt stulet både arsenik og cyanid fra sjukhuset. Jag har självklart spurgt til det og har fått veta, at de i 1990’erne brugte cyanid til urinanalyser. Arsenik har de ikke brugt i över trettio år. Även om stofferne altså inte användes mere, var de uppenbart inte smidt ud, men gemt i et aflåst skab. I förbindelse med en flytning af laboratoriet har någon begået tyveriet.”
Vi havde glemt at hviske, og da jeg vendte mig om og kiggede på vores bodyguards, kunne jeg tydeligt se, at de følte sig underholdt og berigede. Han smilede til mig, min unge eskorte, og jeg smilede tilbage og holdt øjenkontakten lige det sekund længere end ærbart er. Selander fortsatte uanfægtet: 
“Sett fra en giftmorders synspunkt kan arsenik være den perfekte gift; den är lätt at lokke i offeret, smakar sött og en anelse metallisk og kan mycket väl sløres i et måltid. I gamla dagar, för en sådan som jag, fik den också dødsårsagen til at se naturlig ud og var svær at spore i liket. Nu om dage er den eneste fordel, at den virker snabbt, men inte för snabbt, og det betyder, at gerningsmanden inte kommer til at stå med liket i hænderne.”
“Nej, han er nok over alle bjerge, ham David Lee.” 
Vi var ankommet i et cafeteria på størrelse med en fodboldbane og glasmontrer langs hele den ene væg, hvilket lovede godt for udvalget, mindre godt for kvaliteten.
 ”Vi spiser lige, jeg ved ikke, hvad I gør,” sagde jeg til vores eskorter, for mad kan også være en privatsag, og så stillede vi os til at studere produkterne bag glasset, skulder ved skulder. Vi bestemte os for noget kalveskank med garniture og bestilte, men ikke noget med vin til, for vi var begge stadig påvirkede, dødtrætte og havde denne blytunge fornemmelse i lemmerne. 
Vi satte os ned og ventede på maden. Betjentene satte sig et par borde væk og gav sig til at spille kort. 
“Hvorfor er jeg ikke bange?” spurgte jeg mig selv, men det kom til at lyde, som om jeg spurgte Selander, så jeg skyndte mig at fortsætte. “Jeg er irriteret. Vedkommende irriterer mig. Fordi han øjensynlig er dygtig. Og så alligevel: en amatør. Men jeg er ikke bange, for det er jo ikke livstruende, det, han har gjort mig — os, vel? Men ved du, hvad der virkelig går mig på?” 
Hun rejste sig, da vores mad stod klar. “Ögonblick,” sagde hun og var straks tilbage med en bakke med 2 x kalveskank og 2 x mineralvand. Så forklarede jeg hende, hvad der virkelig gik mig på ved at fortælle om Keith, om uvisheden, for i begge tilfælde var det den, der gik mig på. Jeg blev vist lidt lang i spyttet, for hun så ikke ud til at være godt underholdt, så til sidst gjorde jeg en lang historie kort: “Og det er præcis det samme, der går mig på med ham her, det er fornemmelsen af ikke at have nogen anelse om, hvad der foregår, ikke at kunne få mening med noget af det, lige fra min mystiske Facebookside til, hvad i himlens navn vi lavede ude ved sluserne i går til mordet på Sonia og de andre. Ja, det er det, der virkelig nager, det, totalt at have mistet orienteringen.”
Hun tyggede, med munden lukket, så det var bare om at tale, så hun ikke gik i gang med at fremvise mig halvt fortæret mad og sin halve mundhule.
“Ja, det forstår jag,” sagde hun og nikkede, men lignede ikke en, der forstod noget som helst. Sådan opførte dydsirede lesbiske sig måske ikke? Var det kun en opførsel, formørkede heteroer kunne finde på at præstere? Sad hun dér og tænkte: “We’re okay, you’re black holes”? Eller kunne det være, at min Keith-historie mindede hende om ”Ab imo pectore”? Det var bestemt ikke nu, jeg skulle spørge.
Der var blevet ubehageligt stille mellem os, og maden smagte af dåseskinke, men så kom jeg heldigvis i tanke om endnu en mærkværdighed, som jeg ikke havde fortalt hende om:
“Så var der for øvrigt gjort rent i mit hus, da vi kom hjem fra slusen.” Til min store forbavselse brød Selander ud i et kæmpegrin. “Känner du den här: ’Der var några bögar, der begik inbrott i vores hus. De gjorde rent, ryddede op og ommøblerede vardagsrummet.’”
Nogle bøsser? tænkte jeg. Flere end en?
20.


“Sig mig en gang,” var det første, jeg sagde, da vi omsider blev sluppet ind på P.J.’s stue. Jeg burde have sagt: “Hvordan har du det?” Men sådan gik det ikke. På det tidspunkt havde vi i timevis ventet uden for hendes dør og spillet kort med alle tre bodyguards. Hun havde været helt udmattet efter politiets afhøring, og en streng, ranglet sygeplejerske på den uattraktive side af tres havde gjort det helt klart, at der var adgang forbudt til P.J.’s stue, til hun var udhvilet, hvilket hun præciserede som det tidspunkt, hvor “fr. Harvey vågnede af sig selv”. 
“Sig mig en gang,” fremturede jeg som sagt og fortsatte således: “Har jeg nævnt ordet ældreboliger for jer?”
De kiggede på hinanden og rullede med øjnene.
“Øh, ældreboliger ved stranden?” sagde P.J. syrligt.
“Hånd i hånd i mild blæst?” supplerede Selander og himlede med øjnene. 
“Det må vi sige ja til. Du har ikke talt om andet, faktisk, siden du blev udskrevet fra Queen Elizabeth.” P.J. sukkede træt. “Du talte om det hele tiden, mens vi var i Danmark.” 
Noget tikkede på plads i mit baghoved, vidste ikke hvad. Kun, at det nok ikke var Keith, som stod bag min Facebookside, hvad jeg vist heller aldrig rigtig havde troet på, det kunne være.
“Hvor mødte du ham David Lee — og er du sikker på, at det er hans rigtige navn?” spurgte jeg.
“Ja, jeg forlanger altid at se folks pas, før jeg går i seng med dem,” sagde hun besk. “Gu’ ved jeg da ej, om det er hans rigtige navn, men jeg havde ligesom ikke nogen grund til at undersøge det nærmere. Før nu. Og nu er det for sent. Hvorfor sætter I jer ikke ned, der er masser af stole.” Hun nikkede i retning af de tre andre ubemandede stole, som var placeret ved siden af de tre andre ubemandede senge.  Vi gjorde, som hun befalede. 
“Jeg mødte ham til en fernisering den syvogtyvende december. Han var så smuk! Han er så smuk. Jeg stod dér, helt i mine egne tanker og studerede en meget stor og meget tankevækkende installation i cellofan, der ligesom sagde en hel masse om menneskers grundvilkår, og pludselig står denne åbenbaring foran mig og præsenterer sig og siger, at han bliver nødt til at møde mig, for jeg var kærlighed ved første blik, og måtte han invitere mig på middag? Sådan! Det havde jeg aldrig prøvet før, ikke så direkte, aldrig tidligere så charmerende; der gik fuldstændig grød i mine knæ, der utvetydigt fortalte mig, at han var min. Vi var sammen hver dag siden. Men meget kort efter vi mødtes, blev jeg jo syg, og så passede han mig — troede jeg.” 
Pludselig begyndte hun at tudbrøle. “Jeg er simpelthen så skuffet,” græd hun ned i dynen. “Jeg troede, han elskede mig. Jeg er så dum. Selvfølgelig hadede han mig, det er det, folk gør med sådan en som mig. Jeg er ikke rigtig klog, og alle hader mig.”
“Så, så, pussgurka,” udbrød Selander og satte sig hen på sengen og strøg hende over håret. “Du har mig, snälla.”
“For dén da, Lisa, hvornår fatter du det?” sagde jeg irritabelt. “Hun er IKKE til kvinder!” Selander ignorerede mig og blev siddende med P.J. i hånden. Hadede, når de gjorde det der. Følte mig ensom. Og tvær. 
“Alt sammen udmærket, P.J.,” fortsatte jeg. “Men hvis man vil elskes, bliver man nødt til at være lidt ... elskelig. Det er ikke elskeligt at have din korte lunte og plante sine kugler i samtlige godtfolk, der irriterer en hovedpine frem i én. Hvem har du sidst immobiliseret? Lad os komme videre.”
“Løft mig lige,” sagde hun tårevædet til Selander, som straks gav sig i lag med at hejse hovedgærdet og banke luft i puden. Så satte P.J. sig op og tænkte og fikserede mig med smalle øjne.
“Jeg har faktisk opført mig rigtig pænt lige siden, vi kom tilbage fra Danmark,” begyndte hun. “Jeg kunne godt se, jeg var gået over stregen, da jeg først faldt ned og så mig omkring. Jeg burde ikke have myrdet ham. Selvom han var homo, var han faktisk temmelig nydelig--”
“Det er da en fruktansvärt DUM ting at sige,” afbrød Selander vredt og fik hovedgærdet til at falde ned med et brag.
“Av, for sa... Åhr, hold op, du ved, hvad jeg mener.”
“Nej, det gør jag faktiskt inte,” sagde Selander og satte armene i siden.
P.J. sukkede træt. “Jeg mener bare, at man skal være forsigtig med at eliminere kønne mænd, medmindre de allerede har formeret sig, for faktum er, at mænd bliver grimmere og grimmere, og det i en sådan grad, at man skal til at overveje udelukkende at avle på udseendet i et par generationer. Det vil også bane vejen for flere kvinder i bestyrelserne. Gider du lige hejse mig op igen, Lisa?” Selander gjorde ingen mine til efterkomme hendes ønske. Så P.J. sukkede. “Anyway, det dér i Danmark var uoverlagt, det var en fejl. Så jeg har gjort mig umage lige siden. Det har jeg faktisk, spørg selv--”
Hun holdt inde og gloede på os, og vi gloede tilbage. Vi tænkte alle tre på det samme. 
“Danmark,” begyndte jeg. “Vi har ikke rodet med nogen siden da. Til gengæld har vi rodet rigtig meget med de folk derovre og især med August. Vi har faktisk ødelagt hele hans plan, taget hans penge og dræbt hans, øh, kumpan og/eller kæreste.”
Sekunderne tikkede af sted i stilhed og flakkende blikke.
“August er bög ...” begyndte Selander langt om længe. “Og det är David Lee med garanti också.” Hun vendte sig mod P.J. “Förlåt, men det er altså rätt tydligt for folk, der ikke er förälskade i ham.” P.J.’s mund bævrede uklædeligt. 
“Men ville August være i stand til at myrde fire prostituerede? Og hvorfor skulle han?” spurgte jeg, mest henvendt til mig selv. “På den anden side — han får sine unge mænd til det hårde arbejde. Fatter det ikke, en lille kvadratisk mand uden synlig sexappeal. Hvad har han, som jeg ikke har? Usynlig sexappeal?”
“Tänk över det,” sagde Selander og hejste omsider det hovedgærde. “Vi bliver alla tre trakasserade. Den, det går hårdest ud over, är P.J., som också var den, der for hårdest fram — det var jo för helvete hon, der myrdede hans vän i Danmark. Det var inte varken du eller jag, kära.” 
Hun kiggede koncentreret på mig. “Nu er jag helt övertygad om, at det var meningen, P.J. skulle dö långsomt och smertefuldt.”
“Men — det her er jo ikke en måde at få pengene igen på,” indvendte P.J. “Det er ren hævn. Det stemmer ikke overens med min opfattelse af August — jeg ser ham som en intelligent mand med et håndgribeligt formål. Ikke som en, der spilder sin tid med meningsløse mord. Og Sonia havde i hvert fald ikke gjort nogen noget. Men måske var hun tilfældig; måske var hun bare en luder, der stod det rigtige sted på det rigtige tidspunkt — fra hans synsvinkel.”
Jeg rystede på hovedet. “Hun var ikke tilfældig.” Så fortalte jeg dem om den seddel, jeg havde fundet i hendes hus, hvorpå der stod, at jeg skyldte hende penge. Og så, apropos, om handsken i containeren.
P.J. lo hult. “Så han prøvede at give dig et motiv? Det var da egentlig ikke særlig snedigt. Hvis han ved så meget, ved han da også, at du ikke flegner over den slags penge.”
“Jeg er ret sikker på, at han gjorde et inkompetent forsøg på at involvere mig,” sagde jeg “Husk også på alle opringningerne, hvor han forsøgte at få mig til at være på mordscenen som den første. Men det gik galt med Sonia — for hun var myrdet, før jeg ankom med flyet fra London. Jeg stod på passagerlisten, men jeg kom for sent til mit fly og ankom først efter hun var død. Men måske var det bare chikane — eller blev det, da første forsøg mislykkedes. Og de sidste to hørte jeg ikke noget om, for lå jeg for nedrullede gardiner med pda’en i koma og stikket til fastnettelefonen ude.” Pludselig fik jeg en tanke og gloede på Lisa. “Han ringede aldrig til dig?”
Hun trak på skulderen. “Ingen aning, jeg tager inte telefonen, om jag inte känner nummeret.”
“Så tjek det dog nu!” spruttede jeg utålmodigt. “Giv mig den!” Jeg snuppede pda’en ud af hånden på hende, fordi det gik for langsomt, og kørte ned gennem listen af ubesvarede opkald, mens jeg hvæsede ad hende og kaldte hende verdens mest lemfældige individ og langt værre ting, for hun kunne jo hverken finde ud af at låse sin dør eller tjekke sin pda eller købe ordentlige smykker for den sags skyld.
“Jep, her er han, på Sonias aften, lige efter han har ringet forgæves til mig, og så ringer han igen til dig den tredje aften, efter, kan jeg se, han ringede til mig, ditto fjerde og sidste aften. Og det anede du bare ikke en pind om?”
“Nej,” sagde hun og smilede. “Og det gick jo mycket bra alligevel, puss.”
 “Men tænk over valget,” fortsatte jeg, da jeg efter en stund kunne gøre det uanfægtet. “Fire ludere: os tre og Nina. Han prøver at fortælle os, at vi bare er nogle billige ludere. Husk på, at Nina var nymfoman. En billig luder, der fortjente at dø; de pågældende piger var tilfældige, belejlige, men symbolske valg, bortset fra Sonia, som var et direkte slag i solar plexus — på mig i hvert fald. Så tager han vores smykker og etablerer dermed igen en forbindelse og gør det samme ved at ringe til mig, til os. Sikkert også som en magtdemonstration. Men der er noget usammenhængende over det, der får det til at virke mere som ...”
“Trakasseri,” foreslog Selander. 
“Chikane, måske, men ...” Jeg var ikke tilfreds. Men så slog det mig: ”Hvis de er to, er der muligvis også to forskellige behov, der skal tilfredsstilles – hvis vi går ud fra, at August primært er interesseret i at få sine penge tilbage, men ikke har noget imod at krydre det forehavende med lidt hævn, så kunne det resterende måske forklares ved hans partners helt andre behov?” Igen flød mine tanker til Hitler og hans trang til destruktion.
Pludselig gik døren op, og den strenge sygeplejerske entrerede og bad os gå, eftersom patienten havde brug for, hvad hun antikvarisk benævnte “megen hvile.” Så det gjorde vi. Hun havde også ret, den skrappe madamme, for P.J. så fuldstændigt opløst ud, da jeg lydigt vinkede til hende, og Selander gav hende et kram.
Det var disse helt andre behov jeg tænkte på i bilen hjem, hvor jeg ikke mælede et ord til min nydelige bodyguard, som tidligere havde præsenteret sig som Ashe. Jeg tænkte på, hvor mange gange i historien vi havde været vidne til morderiske parkonstellationer. Så vidt jeg kunne huske — og min hukommelse skal man ikke sætte sin lid til — havde man kendskab til otteogfyrre seriemyrdende par, der var par i erotisk forstand, og hele syvoghalvfems andre par, der bare havde slået sig sammen om at dyrke en fælles hobby. Bedst huskede jeg Ken & Barbie, som blev det øgenavn, Karla Homolka og Paul Bernardo fik, alene fordi de var smukke, unge mennesker, som ikke desto mindre voldtog, torturerede og myrdede en række unge kvinder. Der var John Frank Brown og Samuel Jacques Coetzee, et homoseksuelt sydafrikansk par, der myrdede fire mænd og en dreng. Ian Duncan Brady og Myra Hindley, der havde stor succes med kidnapning, mishandling og mord på børn. Og så var der jo for øvrigt også — måtte jeg huske at minde dydsirede Lebbe Selander om — det lesbiske par fra Michigan, Gwendolyn Gail Graham og Catherine May Wood, der var kolleger på et alderdomshjem og først forlystede sig med erotisk kvælning, hvad der lærte dem forbindelsen mellem smerte og sex, hvorefter de gik videre til vellystent at aflive alderdomshjemmets beboere. Hvis tingene forholdt sig, som vi nu forestillede os, var August da denne forsamlings praktiske gris. Var han ikke? Jeg var forvirret. Skyndte mig at fiksere blikket på Ashe. Men det var ikke nok at kigge. 
I samme øjeblik vi lukkede døren bag os, tog jeg en beslutning om én gang for alle at få myldretankerne ud af kroppen. Til det formål pilede jeg sporenstregs ud på toilettet, hvor jeg tog hijab’en af og fik orden på håret, dækkede arrene med Magic Concealer fra HR (at anbefale, giver fuld dækning i rette nuance) og tog alt tøjet af. Inde i soveværelset dæmpede jeg belysningen til bordelniveau og fløjtede efter Ashe, som jeg ved ankomst straks pillede jeg tøjet af, og så åbnede jeg den ene flaske vin efter den anden, kan man sige. Et nummer vi gentog dagen efter, hele dagen. 
21.

Jeg var glubende sulten og helt alene i sengen, da jeg efter to dage med kvalitetssex slog øjnene op om morgenen. Og meget lykkelig, næsten lige så lykkelig som i gamle dage, for jeg havde fået en god dosis af alle de stoffer, jeg var så afhængig af: endorfiner og adrenalin, næsten som havde jeg jagtet en kræsen kannibal på venstre Seinebred. Netop som jeg hyggede mig med det billede, ringede Loretta, som havde forskanset sig på toilettet på politigården, og ajourførte mig om den eneste ene, som nu var en anden.
“Jeg har mødt den skønneste mand,” hviskede hun hæst og højt ned i røret. I baggrunden kunne jeg høre, at der blev trukket og sluppet. “Jeg har rent faktisk mødt ham, været ude at spise med ham, SET ham, talt med ham ansigt til ansigt og hvilket ansigt,” hviskede hun henført, mens en kollega hørbart forlod toilettet. Jeg kunne godt forstå det ubehagelige i private samtaler i et åbent kontorlandskab, men at toilettet skulle være et bedre bud, var jeg ikke helt med på. Mens kollegaen lydeligt vaskede hænder, fortsatte Loretta med samme hæse hvisken: “Han er lige så pæn indvendig som udvendig, og nu kommer det næstbedste: Han er cand. jur. Og nu det bedste: Han er rig!”
“Du ligger da ikke på den lade side, men tillykke med det.” Hun pludrede lykkeligt videre om, hvordan denne eneste anden i sin tid var blevet millionær på en opfindelse, en rygekabine, SmokeScreen™, som han havde opnået patent på lige før det samlede europæiske rygeforbud, og at han nu havde inviteret hende til sin fyrreårs fødselsdag, som skulle afholdes i hans ferieparadis på Fuerteventura med et hundrede og fyrre inviterede, at hun på fredag skulle på kasino med ham, og at han ville få syet en selskabskjole til hende til lejligheden. “Og så giver han mig ti tusind til at lege med derinde, jeg har aldrig været på kasino før, og jeg er SÅ spændt.” Og mens hun henført fortsatte i samme rille, men nu med normalt stemmeleje, eftersom hun øjensynligt var blevet alene på toilettet, sendte jeg min computer et skævt blik og tænkte. Det kunne simpelthen ikke passe. Nick var okay, stor og stout og så yppigt maskulin, at mine hænder ville forsvinde i hans. Når Loretta, der ikke en gang plukkede øjenbryn, kunne, så kunne jeg også. 
Da hun omsider var færdig og havde lagt på, følte jeg mig inspireret og skyndte mig ud på badeværelset, hvor jeg fiksede mit ansigt til tilfredsstillende fuldendt til soveværelsesbelysningen, hvilket betød skummelt, når gardinerne var trukket for. Og så tilbage i sengen for at nyde den snaskede fornemmelse mellem benene. Dog fik jeg ikke lov at ligge længe, før Ashe stod i døren, nøgen, fuldendt og med en morgenkomplet. Jeg tog mig i at ønske, at Keith var fluen på væggen lige da og med egne øjne kunne se alt det, han gik glip af.
Da jeg var færdig, bad jeg Ashe fjerne bakken og gå videre med beskæringen af buskene i forhaven, som han venligt var påbegyndt dagen før. Han skulle ikke gå for langt væk, bare tage dem, der hang ind over havegangen og bredte sig ud over fortovet. Han tog det pænt, gjorde som jeg sagde, om end han sendte mig et langt, smægtende blik, da han troede, jeg så væk. 
Jeg lagde mig til at tænke. På August og på, hvordan folk ser ud. Folks udseende snyder. Deres udstråling snyder. Deres væremåde, facon, hele væsen — snyder. Og vores fordomme, arketypiske forestillinger, de i barndommen indlærte beredskaber, alt, hvad vi har lært at frygte eller have tillid tid — kan snyde. Jeg praler af at kunne identificere psykopater ved første blik og har ofte gjort det. Samtidig er det dem, psykopaterne, der er dygtigst til bedrag. Selv jeg kan bedrages, det sker sjældent, men det sker, selvom jeg ikke er meget for at indrømme det. Politifolk bliver ofte taget ved næsen og efterfølgende kaldt inkompetente. Resten er selvindlysende: Jo mere og jo lettere man lader sig bedrage, jo mere inkompetent er man. 
Nu er jo godt klar over, at jeg har en fiksering, for så vidt angår Jeffrey Dahmer, men han har så mange vinkler, er en præmieillustration på så mange malaises inden for mit fag, at jeg ustandselig må bruge ham. Og så er han selvfølgelig stærkt nekrofil. Som det sikkert vil være de fleste bekendt myrdede han sytten mænd/drenge — sodomiserede, lemlæstede, overskar, opløste, nedgravede, åd eller deponerede dem i fryseren til senere indtagelse. Et af hans ofre, den fjortenårige Konerak, nævnes ofte som et eksempel på politiinkompetence, men sagen er samtidig et skoleeksempel på fordomsbefordret fejlaflæsning.
Konerak, der var fra Laos, mødte i 1991 Dahmer foran et shoppingcenter, og drengen indvilligede i at gå med Dahmer hjem for at lade sig fotografere. Han anede ikke, at Dahmer var manden, som tre år tidligere havde misbrugt hans ældre bror seksuelt efter at have listet et stærkt sovemiddel i hans kaffe. På en eller anden måde var det lykkedes den ældre bror at vakle ud på gaden og komme hjem. Politiet blev tilkaldt, og Dahmer endte med at få et års samfundstjeneste på en chokoladefabrik. Men så snart han igen var på fri fod, smuglede han sovepiller i den yngre brors kaffe, og da Konerak var blevet bevidstløs, flåede Dahmer tøjet af ham og voldtog ham, hvorefter han gik ud for at købe øl — Dahmer havde været en drukkenbolt helt fra sin skoletid. På vej tilbage til lejligheden så Dahmer til sin rædsel, at hans nøgne offer stod og talte med to sorte teenagepiger, som han tydeligvis tiggede om hjælp. Dahmer skyndte sig hen til ham og forsøgte at gribe fat i drengen, men pigerne holdt fast i ham. Det lykkedes den ene at ringe efter politiet, og en patruljevogn indfandt sig på få minutter. De irritable betjente ville vide, hvad der foregik, og da Dahmer fortalte dem, at den unge mand var hans elsker, at de boede sammen i en lejlighed i nærheden, og at de bare havde haft et skænderi, troede betjentene ham; Dahmer virkede ædru, og Konerak virkede fuld. Dahmer var en hvid mand og Konerak asiat. Dahmer var voksen, Konerak bare en teenager. Så de kørte igen, hvorefter drengen blev stranguleret, misbrugt og parteret. 
Hermed endte den lektie, jeg skulle bruge, men at netop den historie blev gjort til et eksempel på politiinkompetence, skyldtes det, der skete på stationen, da de to betjente kom tilbage og begik deres anden fejltagelse: De gav sig til at grine ad den måde, de havde ordnet det homoseksuelle skænderi på, og anede ikke, at en båndoptager tilfældigvis kørte og optog deres samtale, som, da Dahmer to måneder senere blev arresteret, blev fundet og derefter afspillet på samtlige radio- og tv-stationer i landet. 
Det er hævet over enhver tvivl, at de betjente var inkompetente — båndoptagelsen tjente kun til at understrege og udstille deres inkompetence. De reagerede på de mest overfladiske begreber: hudfarve, alder og bevidsthedsstatus. Problemet er bare, at det gør de fleste. Problemet er videre, at der er langt mere snørklede ting at overvinde: Charme og tilsyneladende normalitet er ikke de værste. 
En person som August Lacoppidan har aldrig signaleret andet end at være en lidt kedsommelig, lidt overfladisk, ingeniør-nørdet, en uinspirerende mand uden psykopatens magnetisme — i hvert fald ikke af typen, der virkede på mit metal, men øjensynligt havde han noget, der havde virket på både den kønne, unge landbrugsmedarbejder og måske også på den ariske bøsse. August havde i årevis været gift med min barndomsveninde i et tilsyneladende stille og roligt ægteskab. Jeg anede ikke, at han var bøsse, og havde da aldrig nogensinde forestillet mig, at han kunne myrde sin kone. Men der er stadig et kæmpe spring fra at myrde sin kone af had til hende og kærlighed til penge til rollen som hævner og morder af sagesløse. 
Hvis det virkelig var August, der stod bag mordene på de prostituerede, var det lykkedes ham at snyde mig to gange. Hvad er det nu, de siger? Jo: Hvis du snyder mig én gang, skulle du skamme dig. Hvis du snyder mig to gange, skulle jeg skamme mig. Så siger vi det. Men i så fald var det skind, han bedrog med, noget helt særligt. Måske var han en professionel skabsdreng på flere hylder end én? Hvad denne sag angik, var August slet ikke faldet mig ind, og da særligt ikke som en standardvare, der fik et kick ud af at udfordre sine modstandere og formørke deres hoveder. Pludselig satte jeg mig op i sengen, da mine egne vandrende tanker kulminerede: Hvorfor havde jeg fået en bodyguard?
Jeg kiggede op. Selv samme Ashe havde igen materialiseret sig i døren med et smil og dagens post, som han lagde i min favn. To rudekuverter, intet privat, ikke noget langt, snavset kærestebrev fra Keith. Og en grovpixlet gratisavis. Jeg rystede den i det forfængelige håb, at et håndskrevet kærestebrev ville falde ud, udfærdiget af en mand, der havde erindringer om en barndom med Victoria Palace-Shows og hårdt, dårligt sugende wc-papir af typen 00. Og som nu havde fortrudt, at han havde ladet mig gennemleve uvishedens pinsel.
Den ene kuvert var fra banken, åbnede den. Bare den månedlige udskrift. Måtte ved lejlighed fortælle min bank, at jeg endelig var online, så også de kunne se, at jeg var voksen og sofistikeret på en helt ny måde. Åbnede den anden, der kom fra et ejendomsmæglerfirma ved navn Sorensen & Roth, som angiveligt havde til huse i et af de nye komplekser i “Berlin Mitte”, som vi kaldte området omkring stationen, der bestod af glas- og stålkonstruktioner, opført som de var med tydelig reference til post-mur-byggerierne i Berlin. Jeg sad lidt og gloede på indholdet, før jeg fattede, hvad det var: et tinglyst skøde med min lidt for slatne underskrift på — var det overhovedet min? Og en kopi af en købsaftale, ligeledes med slatten underskrift på. Begge fortalte mig, at mit hus var solgt til en Jakob & Murena Rehof, og at overdragelsen skulle finde sted en lille måned fra dags dato. Det fremgik med al tydelighed, at prisen, 1,2 millioner euro, var indsat på en bankkonto i en yderst mystisk bank ved navn Landolt & Cie, Banquiers i Lausanne, og den konto var i hvert fald ikke min. Yderligere indeholdt kuverten mit kørekort; anede ikke, det havde været væk, havde aldrig haft brug for det, havde altid bare løftet øjenbryn ad færdselsbetjente og spurgt dem, om de dog ikke vidste, hvem jeg var? Og nogle gange, om de ville være så venlige at stige ind. Mit kørekort havde i mange år været henvist til øverste skuffe i skrivebordet, for som alle lykkelige ejere af gode kalveskindstasker vil vide, må man ikke proppe dem.
Jeg gloede på Sorensen & Roth, og så klikkede det ind: August hed Sørensen, før han blev gift og tog sin kones noget mere flatterende efternavn, Lacoppidan, og David Lee ... Roth. Først greb jeg mig selv i at håbe, at de morede sig, så blev jeg paranoid: Havde de også, til mildest talt overflod, kendskab til min hede nat med Diamond Dave i Virginia for en menneskealder siden, hvor Douglas som tak for en søvnløs måned med børnemordene i Atlanta alfaderligt havde givet mig backstagepas til en Van Halen-koncert og besked om at more mig?
Jeg granskede skødet og måtte sande, at hvis jeg havde været involveret i en hushandel, havde jeg da aldrig nogensinde valgt vitterlighedsvidner med navne som Tina Toot og Belinda Bang med tilhørende juvenile underskrifter. Men uanset hvad kunne jeg tydeligt se, at mit hus var solgt helt uden min medvirken. Og så fattede jeg endelig, hvad der var sket og blev med et spjæt spruttende rasende, eksploderede ud af sengen, strøg ind på kontoret, hev arkivskuffen ud og gloede ned i mappen markeret “Ejendomspapirer”: Ejendomsskattebilletten og forsikringspapirerne var væk. Det gamle skøde lå der og BBR-meddelsen. Jeg spurtede ind på badeværelset, vaskede mig i skridtet med en håndfuld gennemvædet toiletpapir, tog et to sekunders langt brusebad i deodorant, fik lynhurtigt tøj og hijab på, og så var jeg — og Ashe, der havde små blade og kviste siddende på sit tøj — på vej til stationen i iskold, sydende tavshed. Jeg txt.’de Lisa: Han har solgt mig hus. Hvad med jeres? For Ashe skulle ikke vide mere end højst nødvendigt. Så ringede jeg til Sam og sagde, hvad jeg kom med, om han kunne have en klar, der kunne tjekke den konto, og en, der kunne kigge på juraen i det. 
August havde solgt mit hus og nappet pengene! Fuldstændig som vi havde gjort med ham. Jeg var ikke længere i tvivl. Jeg var rasende; ringede til Sam igen. “Og ring lige til manden med morænen og sig, at det er mit hus, og de får det ikke.”

 
22.

“Men de har ikke taget min BBR-ejermeddelelse og heller ikke mit gamle skøde.” Jeg gav min forvirring og mit raseri frit løb på Sams trange kontor. Det tinglyste skøde og købsaftalen var blevet kopieret og fordelt på forskellige hænder rundt omkring på stationen. En pedantisk, skindød jurist sad med sine kopier i hånden og studerede dem. 
“Deres gamle skøde er der ikke brug for, og BBR-meddelelsen findes online,” sagde juristen, der glattede sine bukseben i kontorets eneste gæstestol. 
Sams kontor er ikke større end et pænt walk-in. Fra døren til hans skrivebord i mørk mahognifiner er der vel en lille meter. Ved siden af døren står et stort, proppet arkivskab, og bag hans skrivebord fylder lige så proppede gulv til loft-reoler godt op. Det var således naturligt, at jeg blev stående lige foran døren, syntes juristen, der nok heller ikke rejste sig for gamle damer i bussen. 
“De har været inde i mit hus og taget min mors smykker og mine papirer. Og mit kørekort,” skingrede jeg og følte mig nu fuldstændig afklædt. Loretta kom brasende ind og kiggede mærkeligt på mig. 
“Du har altså en bankkonto i Schweiz, Fanny, den, der er opgivet på købskontrakten, står i hvert fald i dit navn.” Hvad nu? Var vi nu ikke venner længere? Eller var hun blevet skuffet igen? Hun lignede bestemt ikke en, der var blevet millionært befriet.
“Nej, jeg har ej, og hvad skete der nu pludselig med nummererede bankkonti — hvorfor er der nu navn på?”
Juristen rørte på sig, som hans slags gør, før de kaster sig ud i en pedantisk forklaring: De læner sig forover, og de rømmer sig, og så kommer der en trist, trist strøm, der ikke lige sådan er til at standse. Men Loretta kom ham i forkøbet: “Og der er ingen penge på den. De er for en lille time siden røget videre til en nummereret konto i en bank i Letland, der tilhører en David Lee Roth — sig mig, var det ikke en rocksanger?”
“I guder,” sagde jeg og bukkede mig sammen over mine hænder, og igen hørte jeg juristen give sig i stolen, og så gik han i gang: “Det var i gamle dage, dr. Fiske, at schweiziske banker garanterede total anonymitet. Da havde man kun et kontonummer og et kodenummer. Men de sidste mange år har bankerne krævet, at et lille antal bankfunktionærer har kendskab til kundens identitet på en “need to know”-basis. Det vil sige, at hvis en politimyndighed som denne ønsker oplysninger i tilfælde af en forbrydelse, så vil bankerne udlevere dem.” Jeg afbrød ham uden at kigge op, kunne simpelthen ikke lade være: “Som alle mennesker, der vil udtømme et spørgsmåls enkeltheder, udtømte han sin tilhørers tålmodighed”. Det var uden konkurrence den mest anvendelige hukommelsesøvelse af dem alle, og den skulle bruges til døde.
“Jeg prøver at besvare Deres spørgsmål, dr. Fiske. Skal jeg lade være med det?” sagde han iskoldt.
“Nej, bliv endelig ved,” svarede jeg fra min sammenbukkede stilling. 
“Nuvel,” sagde han stift. “Hver politikreds i hvert land har et kodeord, som de skal opgive, hvis henvendelsen om oplysninger foregår elektronisk og haster. Schweizerne har meget strikse anti-hvidvaskningsregler og love, som kræver udlevering af oplysninger om givne konti til de politimyndigheder, der efterforsker en forbrydelse, som knytter sig til de konti.”
Jeg rettede mig op og stirrede på ham. “Jamen, kan man oprette en bankkonto i en anden persons navn, bare ved at stjæle hendes kørekort? Det er sgu da for dårligt!” Som om det ikke var nok, at Fanny Freddie havde begået identitetstyveri, tiltusket sig mit liv inklusive mine gamle elskere.
 “Det kan man sagtens. De fleste bankkonti åbnes nu om dage uden, at kunden nogensinde kommer i banken. Bankerne kræver bare en kopi af pas eller kørekort, nogle banker skal have dem notarielt bekræftede, men ikke alle. Så skal de have et underskriftskort og en adresse, hvortil de kan sende bankens velkomstpakke pr. kurer. Og jeg forstod, at Deres kørekort havde været — væk?”
“Jeg anede det ikke,” sagde jeg. “Jeg har ikke haft det ude af skuffen i årevis. Er elitebilist, er aldrig så meget som gået i en fartfælde, ingen parkeringsbøder, temmelig perfekt på alle leder og kanter. Mit kørekort kom bare med posten sammen med skødet.”
“Dr. Fiske har jo haft indbrud,” forklarede Sam, som virkede meget stille i dag. “Der blev bare taget mere end oprindelig antaget, må vi konstatere.” Indimellem kiggede han sphinxagtigt på mig. Han kendte mig, vidste, at der var noget, jeg ikke havde fortalt ham. Jeg ignorerede ham efter bedste beskub og tjekkede diskret min pda. Ingen besked fra Lisa. 
“Og de underskrifter er ikke mine — det vil sige, den ene kan være min, den første, men den slingrer mærkeligt, det må være den, jeg afgav under indflydelse af Rohypnol. Den anden er overhovedet ikke min.”
Juristen afbrød mig med et meget stikkende blik. “Ja, jeg kan ikke se forskel, men De påstår altså, at De slet ikke har skrevet under på noget af det her?” Hans blik sagde, at jeg vist ikke havde rent mel i posen.
Jeg gloede ondt på ham. “Jeg påstår, at den ene underskrift er tvunget ud af mig, og at den anden er fake — du har et langt lyst hår på låret.” Han kiggede skræmt på sine lår, hvor der naturligvis ikke var nogen hår. Så fortsatte jeg henvendt til Sam: 
“Men det opklarer da i hvert fald, hvorfor vi skulle have Rohypnol. Og jeg kan tydelig huske, at vi sad og skrev og tegnede, og vi syntes, det var vældig sjovt; jeg ved virkelig ikke, hvad han havde bildt os ind, vi lavede. Så jeg kan sagtens have skrevet under flere steder.”
 Men hvem havde udgivet sig for at være mig på dommerkontoret? Og hvordan kunne det lade sig gøre uden, at vedkommende tog hijab’en af? Åh, for pokker! Det var da fru Rechnitzer, det gamle stativ fra min vej, oversekretæren på dommerkontoret, som havde set mig tage mit affilierings-id frem iført hijab; godt nok en billig baggrund at illudere mig på, for iført hijab kunne alle og enhver ligne mig, bare de havde blå øjne, lys hud, perfekte træk og en højde, der nogenlunde tilsvarede min. Og rygtet om mit forestående hussalg havde fru Habermas nok spredt til hver eneste parcel. Mine tanker blev afbrudt, da en af de kønne betjente, der havde eskorteret os ud til slusen, kom ind ad døren med et stykke papir. Synet af ham fik endnu en brik til at falde på plads. Jeg pegede på ham og kunne mærke, at mine øjne var opspærrede. 
“Nu ved jeg, hvad vi skulle ude ved slusen! Vi skulle væk, så han kunne fremvise huset.”
Sam rynkede panden. “Ah, mon dog. Så hurtigt kan det vel ikke gå. Men måske skulle de lige se det en sidste gang inden endelig underskrift. Han har jo haft rig mulighed for at vise det frem, før du kom hjem fra London, og det har nok ikke taget ham længe, for dit kvarter er det eneste, der er overhovedet er efterspørgsel efter på det her marked.”
Jeg kiggede spørgende på den nette betjent, hvis navn jeg havde glemt eller aldrig fået oplyst, og gav ham derved omsider taletid.
“Ja, det må I selv rode med,” sagde han, “men jeg kan oplyse, at Sorensen & Roth I/S blev oprettet medio december. Det står stadigvæk i virksomhedsregisteret, men ingen tager telefonen, og jeg har lige hørt fra Smith, som kørte derud, at der heller ikke er nogen, der åbner, og da han kom derind, var der intet andet interiør end skrivebord og stol og to senge uden hverken dyner eller betræk. Alt var væk. Og der stinker af rengøringsmidler.”
“Med citrus?” spurgte jeg.
“Det må du spørge Smith om, det sagde han ikke.”
Lorettas ankomst havde tvunget mig ned for enden af kontoret, og da den nette betjent kom, måtte Loretta også forbi juristens kvindagtigt krydsede ben og ned til mig i hjørnet. Sam sad så tæt på skrivebordet, at kanten så ud til at bore sig ind i maven på ham. Det var derfor en lettelse for alle, da Sam hævede mødet. Eller forsøgte.
“Godt,” sagde Sam. “Men vi har jo alle sammen travlt, så lad os komme i gang.”
“Lige et øjeblik,” sagde juristen stift til Sam. “Jeg har brug for at kunne dokumentere, at forholdene omkring underskrifterne er, som dr. Fiske beskriver — for så har vi jo med bedrageri at gøre, og så ser handlen helt anderledes ud og kan muligvis annulleres.”
“Muligvis?” skreg jeg og blev ignoreret.
“Det er ikke noget problem,” sagde Sam. “Lisa Selander tog blodprøver af Fanny klokken ni dagen efter. Rohypnol har en halveringstid på treogtyve timer, er jeg blevet informeret om, så det er ret let på den baggrund at bevise, at hun var under indflydelse og hvornår.”
“At hun har været doped med Rohypnol på et tidspunkt kan ingenlunde bevise, at underskriften er tvunget ud af hende. Vi ved jo ikke, hvornår købskontrakten er skrevet under, og det tinglyste skøde er tydeligvis underskrevet i dag.” Stadig henvendt til Sam. 
“Den mand,” sagde jeg, også henvendt til Sam, og pegede en dirrende finger i retning af juristen, “giver mig blod i urinen. Og hvis I ikke kan se, at den ene underskrift simpelthen ikke er min, så vil jeg gerne have en grafolog til at se på dem.”
“Meget vel,” fortsatte juristen, mens jeg satte min underskrift på et hvidt stykke papir, jeg havde revet ud af Sams printer, “men indtil videre kan jeg kun forholde mig til, at dr. Fiske har solgt sit hus, og at pengene er indgået på hendes konto.” Jeg stak underskriften hen under næsen på Sam og sendte ham et bydende blik, hvorefter jeg vendte mig mod juristen.
“Du bliver nødt til også at forholde dig til, at pengene er videresendt til en konto tilhørende en, der har forgiftet P.J. med arsenik og doped Selander, P.J. og mig med Rohypnol. Og til, at jeg ikke lige står og mangler penge og desuden aldrig kunne drømme om at sælge mit hus på et tidspunkt, hvor boligpriserne er i bund. For det tredje, at jeg nu snart ikke har noget sted at bo. Du bliver nødt til at se på hele tegningen.”
“Hvordan kan vi vide, at du ikke kender denne ...” Han kiggede på Loretta, som hjalp ham: “David Lee Roth?”
“Ja,” fortsatte han. “Vi bliver nødt til at vide mere, for billedet er meget mudret lige nu. Folk foretager sig de mærkeligste ting. Forleden havde jeg en sag om tre køer, der var blevet slagtet på marken og befriet for de dyre udskæringer og--”
“For den mudrede er alting mudret,” afbrød jeg snerrende. “Og jeg foretager mig ikke mærkelige ting.” Og så stirrede vi ondt på hinanden. Man skal aldrig skændes med grimme mennesker. De har intet at miste.
Sam ignorerede os begge og kiggede på den nette betjent. “Pheigh, du tager dig af dommerkontoret. Tag lige et billede af hende med den dims på.” Han nikkede i min retning, og hændernes vandring over hans hoved indikerede, at dimsen var min hijab. “Og husk fantomtegningen.”
“Jeg går med op på dommerkontoret,” sagde jeg og forstod pludselig de gamle instinktivisters hydrauliske model for aggression, for jeg var vitterlig ved at koge over af raseri og dirrede synligt.
“Det gør du ikke, nej, du går hjem. Du er ikke til pænt brug.” Han lænede sig ind over bordet og kiggede ud på gangen. “Ashe? Pheigh skal lige tage et billede af dr. Fiske, men du kører hende direkte hjem bagefter.” Jeg skulle lige til at sprutte ad ham, men Loretta kom først.
“En sidste ting,” sagde hun. “Jeg har sporet Facebooksiden til en netcafe i Østcornwell, og så er den ikke længere. På samme måde vil vi sikkert kunne spore pengeoverførslen til samme netcafe eller ville have kunnet spore den til en eventuel computer hos Sorensen & Roth, men eftersom der ikke var en sådan på kontoret, er det også en blindgyde.”
“Er der ikke noget med IP-adresser?” spurgte Sam uinteresseret. 
“Det er blandt andet dem, vi bruger, jo,” sagde hun. “Men hvis man flytter en computer, ændres IP-adressen, som man i øvrigt selv kan redigere efter forgodtbefindende, så den er ikke meget værd.”
“Kom, Smukke,” sagde den pæne Pheigh og blinkede til mig. “Lad os få det overstået.” Hvorpå alt mit raseri sivede og blev afløst af et svedent smil. 
Nu om dage? Der skal meget lidt til. 
23.

Hverken Lisa eller P.J. havde modtaget rudekuverter fra Sorensen & Roth I/S, hvilket jeg spekulerede længe over. Jeg havde nu heller ikke andet at lave. De næste par dage henslæbte jeg i mit hus, fordi Sam til gengæld for hyppige opdateringer fik den lave profil fra min kant, som han havde udbedt sig. Jeg underholdt mig med mine forsømte armbøjninger og nåede næsten op på mine gamle tres, slog tiden ihjel med Ashe, fik frisk luft ved, sammen med Ashe, at indkøbe nye erindringsbøger, ikke mindst en how-to med den originale titel: “Sådan skriver du memoirer”. Og så tilbragte jeg, selvfølgelig, en del tid i selskab med min sexede Mac, mest for at fremtidssikre mig ved at vedligeholde min hede korrespondance med Nick, for der ville komme en tid, hvor jeg hverken havde Ashe eller i-skjul-liggende mænd, der (måske) planlagde min snarlige død. Med andre ord ville jeg igen på et tidspunkt stå tilbage med en tom ordrebog og gevaldige adrenalinabstinenser, stå ansigt til ansigt med livets meningsløshed og min egen langsomme tur mod den endelige løsning. Så jeg befordrede pligtskyldigt Nicks autosex, med det formål på et tidspunkt at transcendere cyberspace og invadere Nicks krop i den ægte dimension. Desværre ødelagde han pikanteriet ved at fortælle mig, at han lige nu arbejdede som deltidsbrandmand og trappevasker, hvad han bravt forsvarede som ærligt arbejde, og ikke noget, han skammede sig over. Næh, nej, hvorfor også det, tænkte jeg, men dragende var det ingenlunde, og kampstøvlerne, den tunge oppakning og især bjergene fortonede sig helt fra mine fantasier, der efterhånden blev fladere og fladere. 
Og så ringede Loretta et par gange, ikke fra toilettet, men fra parkeringspladsen og blev ved med at tale, til hun var stivfrossen. Nej, alting var i orden, hun havde bare haft et par ubehagelige sekunders tvivl om min uskyld, hvilket chokerede mig. Og nu havde hendes nyerhvervede rigmand forsynet hende med et spendérkort af Visa-varianten, som hun kunne bruge til at købe, hvad hun nu måtte have lyst til. 
“Og ved du hvad, han kører rundt i en gammel Toyota og går i grimt joggingtøj og stribede bluser, fordi han er træt af at tiltrække de forkerte piger. Han siger, han har fået så meget nok af de dumme dåser, der bare vil have ham for pengenes skyld.”
“Og du vil have ham for?” kunne jeg ikke dy mig for at spørge.
“Jeg er egentlig ligeglad med de penge, vi har det skønt i sengen, han er supersød og ser fantastisk ud--”
”-- i sin gamle Toyota og sit grimme joggingtøj.”
“Med sin faste krop og sine stribede bluser,” grinede hun lykkeligt.
“Har du tjekket ham?”
“Hvad mener du?”
“Jamen, undersøgt, om det er rigtigt, hvad han siger? Du om nogen, burde kunne gøre det med bind for øjnene.”
“Nej, det har jeg godt nok ikke — altså, han har lige givet mig det Visa-kort, hvordan skulle han kunne gøre det, hvis ikke han havde penge? Og du skulle møde ham, så ville du ikke sige sådan.”
Hvis det lød for godt til at være sandt, tænkte jeg, så var det for godt til at være sandt. Deltidsbrandmand, for eksempel, lød ikke for godt til at være sandt. Men det sagde jeg ikke. Jeg sagde: “Det lyder godt.” Og så fortsatte hun. Noget med en manglende tand, der var charmerende. Men ud over Loretta skete der ingenting. Ingen August skete. Ingen Arisk Bøsse skete. Ingen mord. Faktisk var det hele var ved at blive lidt småkedeligt. Selv Ashe begyndte at kede mig. Men han gjorde mig tryg, særligt når han skød til måls efter skaderne i min have og hver gang ramte. 
Sam var fortvivlet. Ederne begyndte igen at fyge. David Lee var som forsvundet fra jordens overflade. Passagerlisterne var nidkært gennemgået og så én gang til, men der var andre måder at forlade landet på, og grænsekontrol hørte fortiden til. P.J.’s desinficerede hus var blevet endevendt i flere omgange, hver planke, hver stikkontakt, hver gardinstang — løsnet og gransket. Ditto hovedkvarteret for Sorensen & Roth I/S. Ingen brugbare efterladenskaber havde været at finde nogetsteds, ikke en gang P.J.’s. Og fantomtegningen af David Lee var opsat på alle lodrette flader i Cornwell uden, at dette medførte henvendelser, der førte nogetsteds hen. Som den kløgtige fyr han var, sad mr. David Lee nok i et mørkt hjørne af et lille hus på en prærie og koncentrerede sig om at gro sit hår eller endnu bedre: henslæbte tiden med aropheling efter plastik, der via ny næse eller kvadratisk hage havde gjort ham uigenkendelig. Alt er muligt, tænkte jeg og sendte en kærlig tanke til køerne, der havde mistet deres bedste udskæringer på en mark. 
Hver dag indløb der nye opdagelser, der ikke førte nogen steder hen. Annoncen for mit hus var fundet online. Lige ved siden af annoncen for Lisas. Oprettet d. 19. Lisas var altså forsøgt solgt? Men øjensynlig ikke P.J.’s. Meget mystisk. P.J.’s hus var både større og flottere end mit. 
På dommerkontoret havde de genkendt både fantomtegningen af David Lee og identificeret fotografiet af mig som vedkommende, der havde solgt sit hus, til 1,2 euro, og da jeg nogle dage senere havde fået lov at dukke op egen person, havde de peget og nikket og bestemt genkendt mig — men det tog jeg mig ikke af, for som sagt: Iført hijab er alle katte grå. 
Pheigh kunne meddele, at der ud over min dobbeltgænger havde været to kvinder tilstede, som havde været iført meget korte nederdele, plateausko, barok makeup og højt, lakstift hår og dertil “vældig godt humør”, og som de på dommerkontoret ikke havde tøvet med at beskrive som “glædespiger”, og som politiet med største lethed havde opsporet ved hjælp af deres sociale sikkerhedsnumre, der var påført skødet, men de var ikke til nogen hjælp. Fortalte blot, at en mand, de uden tøven hævdede var identisk med manden på fantomtegningen, havde betalt dem fem hundrede euro hver for at være vitterlighedsvidner. Og køberne mente lige så utvetydigt, at fantomtegningen forestillede ejendomsmægleren, og insisterede i øvrigt på at flytte ind i mit hus om en lille måned, eftersom de jo havde indbetalt pengene, som de skulle, og der intet fandtes, som ugyldiggjorde kontrakten, for det var jo så indlysende mig, der havde befundet mig på dommerkontoret et minut efter åbningstid den pågældende dag. Så alt i alt var jeg sikker på, at juristen fløjtende fnugrullede sin bukser, indtil jeg omsider fik trumfet igennem, at en grafolog tog stilling til den prostitueredes lidet overbevisende version af min underskrift, hvilket da også faldt ud i mit favør, og gjorde handlen så indviklet, at den blev sendt til juridisk granskning hos ny jurist med speciale i sådanne forhold.
I alt det her manglede jeg August. Ingen nævnte et ord om en anden. Alle talte om David Lee. Jeg kunne selvfølgelig ikke fortælle Sam om August og hele historien om, hvad der var foregået i Danmark. Vi diskuterede det, Selander, P.J. og jeg, på P.J.’s enestue, frem og tilbage, hviskende, så vores uniformerede passere uden for døren ikke hørte det. Vi var bekymrede. For det beløb, vi havde snuppet fra August, var ikke skaldede 1,2 men cirka tre gange så meget. Og Lisas og P.J.’s huse var ikke blevet solgt, mens de sov. Og ingen af os var døde endnu. Vi gik derfor ud fra, at August ikke var færdig. Men vi kunne ikke finde på meget andet end at vente. For hvor skulle vi begynde at lede — efter August? Han kunne hedde hvad som helst nu, være hvor som helst og have et helt nyt ansigt. 
Sam bandede mere og mere over ikke at kunne komme nogen vegne med mordet på luderne, og hans arsenal af eder blev markant optrappet. Jeg prøvede at undgå ham. Dels var han decideret dårligt selskab, dels brændte jeg efter at fortælle ham om August mest for selv at få luft, men jeg vidste, jeg skulle lade være. Han spurgte og spurgte, og jeg gav ham intet andet end skuldertræk.
Efter en uge tog de vores bodyguards, de kunne ikke undvære dem længere; bølgen af indbrud var øjensynlig ikke til sinds at lægge sig, og en ung mand var sporløst forsvundet efter en glad aften ikke langt fra det røde felt. 
Samtidig blev P.J., der stadig var på penicillamin, udskrevet, og selvom det ikke er noget, jeg er stolt af at fortælle, så flyttede de begge to ind hos mig; P.J. sov sammen med mig i min dobbeltseng, og Selander blev forvist til kontoret, fordi hun snorker. Én ting var vi nemlig enige om: Vi fik hverken rist eller ro, så længe August og hans kumpan gik frit omkring. 
“Jeg skulle have onduleret August, mens vi var derovre i det der land ...” snerrede P.J.
“Danmark,” supplerede jeg. “Han var over alle bjerge, da vi opdagede, hvad han havde lavet, så det kunne du ikke være kommet til, om du så havde haft nok så meget lyst.”
“Han skal væk,” sagde P.J. og mente det. “Det antidarwinistiske krapyl. Han er ikke en gang pæn.”
Polly-Jean er ikke som jeg tilhænger af institutionaliseret dødsstraf, selv ikke på mine nøje specificerede vilkår; hun mener, at intelligent selvtægt, det vil sige, genpleje, er meget mere diskret og bør udføres, som visse læger udfører eutanasi. Men hun mener så meget, siger så meget. Oftest foretrækker jeg ikke at tænke videre over det.
“Vi sidder her,” sagde hun sent den anden aften efter bodyguardenes afgang. Vi sad i mit køkken og spiste italiensk take-away og drak Amarone til, “vi er til at komme ind på livet af, trods alt, hvis man vil. Lad os sidde sådan en uge, hvis vi kan holde til det, og se, hvad der sker. Hvis August af uransagelige grunde skulle mene, han er færdig med os eller, mere realistisk, har god tid, så må vi komme til ham.”
“Lätt at sige,” sagde Selander med munden fuld af marinerede artiskokhjerter, som hun tillod os et ganske nært kig på, “när man inte har någon aning om, hvor han är.”
Et stænk af usikkerhed overskyede kortvarigt P.J.’s øjne, men så sagde hun: “Han er derfra, han er født der, han voksede op i den der lille by i nærheden af gården og boede på gården i alle de år. Det er hans tryghedszone.”
“Du mener så, at han er taget tilbage?” sagde jeg, “Det kan du ikke vide en pind om, og det er helt sikkert det sidste sted, jeg ville tage hen, hvis jeg var ham.” 
“Ikke hvis det er os, han vil i kontakt med. Ikke, hvis han ønsker at drage økonomisk fordel af landets tilstand.”
Danmark befandt sig i de dage i en form for undtagelsestilstand, eftersom politiet på landsplan lige da og vist nok på grund af en mærkværdig politireform stod og manglede otteoghalvfjerds procent af styrken, hvorved ballet var åbent for alle former for kriminalitet, fra selvtægt til berigelse til bombetogter.
“Måske synes han, det er på tide, vi kommer til ham, måske er han træt af at være hjemmefra?” fortsatte P.J. ufortrødent, og ja, hvorfor ikke, det ene lød ikke mere dumt end det andet, men dumt lød det — alt sammen. Og frustrerende var det. 
“Jamen, han får jo ingen pengar ud af at komme af med os?” indvendte Selander.
Sådan sad vi, frem og tilbage, som så mange gange før uden at blive det fjerneste klogere, indtil P.J. omsider sagde noget begavet: “Lad os gøre Sam og os selv og menneskeheden en tjeneste. Så går tiden med noget fornuftigt.” Hun så snedig ud. “Sam er ikke glad for uopklarede sager, de nager ham på præcis samme måde, som det her nager os. Jeg tager lige en lille snak med Freddie, hun skylder mig en tjeneste.”
Jeg var lutter ører. “Hvilken?”
“Jeg har fiflet lidt med hendes profileringer, sørget for, at de holdt standarden, ikke din selvfølgelig, det har jeg ikke kompetence til,” sagde hun indladende. “Bare, du ved, standarden. I er måske ikke klar over det, men hun er inkompetent, og så har jeg ikke sagt for meget. Og hun ved det vist efterhånden også godt selv.”
“Hvorfor gør du sådan noget?” spurgte jeg irritabelt. Hele profileringsfaget var for tiden under lup, og inkompetente profileringseksperter og glade amatører gjorde ikke fagets ry nogen tjeneste. 
“Den ene tjeneste er den anden værd, det er ligesom at sætte penge i banken.”
“Hvad vil du have hende til?”
P.J. smilede huldsaligt. 
“Hvad I ikke ved, er, at Taafe i mellemtiden har afgivet fuld tilståelse--”
“Hvor ved du det fra?”
“Min vikar ringer til mig uafladeligt.” Det forklarede trafikken i hendes telefon, som var ved at gøre mig psykotisk af misundelse. >Blingbling< sagde den hver halve time, hvorefter hun vandrede rundt i min store møbelløse og derfor rungende stue med en finger i øret. “Han tjekker alt med mig, før han handler, skriver under eller bare udtaler sig. Tøs! Men han har lige fortalt, at Taafe har afgivet fuld tilståelse for alle fem mord — som han vel at mærke havde mulighed for at begå, og som han i virkeligheden kun havde det tyndeste alibi for.”
“Og hvordan forklarer Taafe manglen på fysiske beviser på de første fire?”
“Det gør han ikke. Derimod siger han, at han bliver dårligere og dårligere af at sidde varetægtsfængslet, og at han bare vil “hjem”, og mener, at han kommer hurtigere “hjem” ved at tilstå de fire også.”
“Har han ret i den antagelse?” 
“Han prøver at forhandle sig til det — siger, at han tilstår alle mordene, hvis retssagen kan blive fremskyndet.”
“Er det realistisk?”
“Alle de der piger fra Institut for Menneskerettigheder lægger i hvert fald pres på min vikar. Taler om Taafes ret til behandling, gentager, at han ikke er kriminel, men syg, og ikke burde sidde varetægtsfængslet. Udtaler sig offentlig hele tiden, billedsiden er reddet, de ser super godt ud alle sammen. Tøser!”
“Det ændrer jo ikke ved manglen på fysiske beviser.”
“En fuld tilståelse ændrer på alt. Én dag på mit kontor, så ville du vide, hvordan tingene foregår. Vi handler med køer og tjenester og prutter om priserne, og ting, der skal forsvinde, forsvinder. Hvilken retfærdighedens utopisk glatte sten har du været i dvale under?” 
“En fuld tilståelse ændrer også alt for Sam?” spurgte jeg undrende. Hvis det var tilfældet, var det ikke min Sam. 
“Kun hvis Fanny Freddie siger o.k. for det. Hvis hun siger, at sådan er det, accepterer han det. Han er helt besat af hende.”
I guder, hvor jeg havde hørt nok for i dag. 
“Så det vil du overtale hende til?” sydede jeg.
P.J. nikkede. “Så er der fri bane til August. Han er min.”
“Årh, har du ikke fået nok? Jeg går i seng,” sagde jeg, skubbede stolen tilbage med en flænsende lyd, gik direkte ud på badeværelset og tog en Apodorm. Og en slurk Vecchia og så én til. 
Jeg kunne høre P.J.’s stemme. “Og hun skal da i det mindste have sine penge. De skal da ikke bare tage hendes hus. Og de må under ingen omstændigheder formere sig.”
24.

To dage efter gispede pda’en åndeløst klokken 8.30 om morgenen, som jeg i månedsvis havde ønsket, den ville gøre. Men trods det at Selander snorkede højlydt i kontoret ved siden af, trods fredfyldt dybsovende P.J.’ lige ved siden af mig med Colt under hovedpuden, trods egen indtagelse af Apodorm og næsten en halv flaske Vecchia havde jeg stort set ikke lukket et øje. Stiv af angst havde jeg roteret som en spiddet kebabklump og gang på gang og ved mindste lyd rakt hånden ud efter kontakten over mig, tændt lyset, sat mig op i sengen og grebet efter stunkæp og peberspray. Og så havde jeg siddet dér og set dum ud til ingen verdens nytte.
Hvordan skulle det dog gå, når P.J. og Selander tog hjem til sig selv?
Så det var med gevaldig hovedpine og blodfattig krop, at jeg rakte ud efter pda’en. 
“Kom herned — nu.” Sam lød meget bestemt for ikke at sige kommanderende.
“Haster det?”
“Meget.”
Jeg havde næsten ikke kræfter til mit omfattende morgentoilette. De sidste par dage i Selanders og P.J.’s selskab havde jeg bevæget mig rundt i mit hus uden hijab, fuldt tilfreds med Magic Concealers indendørsformåen. Men, som enhver ældre kvinde vil vide, er dagslys, selv på en overskyet dag, hendes værste fjende, og under alle omstændigheder var et værn mellem udmattet kvinde og mut kriminalkommissær selvsagt bydende nødvendigt. 
Så jeg fik benene ud af sengen og gik den lange vej fra brusebad over maskering til hijab. Man skulle være pelsdyr og have en ejer med en børste. Eller endnu bedre: et vildtlevende dyr, der bare skulle rulle sig en gang imellem for at rense pelsen. 

Døren til hans kontor plejede at være åben, men nu var den lukket. Jeg bankede på og tog i håndtaget. Døren var låst. Aldrig før oplevet Sams dør låst. Jeg bankede på.
“Det er mig,” råbte jeg.
Han åbnede, så ned, lukkede døren bag mig og låste den igen. Fjernede en stak mapper fra gæstestolen og trak den hen ved siden af sig. Nikkede til mig om at sætte mig. Den usorterede post lå på skrivebordet, så jeg, da Sam satte sig tungt i stolen og hev den øverste skrivebordsskuffe ud. Lige foran ham lå en kuvert, der var flået op på en måde, der skreg af utålmodighed, og ved siden af kuverten lå et forstørrelsesglas. Han tog nu et fotografi op af skuffen og gav det til mig, stadig uden et ord. 
Jeg fik et chok: Tunnellen, som vi fandt Nina myrdet i. Nu befolket med Sonia, Selander, P.J. og mig. Og en død landbrugsmedarbejder ved navn Hans-Ole, i hvis pande, en anelse til venstre for midten, et stort sort indgangshul var helt tydeligt. P.J. stod stadig med højre arm udstrakt og hånden knyttet om sin Colt. Væggen bag den aflivede landbrugsmedarbejder var rødsort af blod, det samme gjaldt hans lår, rødsorte begge to. Ved siden af P.J. stod Selander med hænderne for munden og øjnene vidåbne; mig, skråt bagfra med tydeligt mudder på frakke og i håret, og fra siden Sonia, smurt ind i mudder fra top til tå. Den eneste, der ikke var umiddelbart identificerbar, var mig. Hele tableauet var oplyst af en kraftig lygte, der hang i en elforsyningsledning. Kameraet havde været omvendt, kunne jeg se på datomærkets placering. August havde med andre ord ligget på maven oven over tunnellen, da han tog billedet. Det var trykt på almindeligt papir, men kvaliteten var høj nok til, at jeg kunne se svedperlerne i P.J.’s moustache, selvom hun var fanget i profil. Bag på papiret stod der “Ses derovre” med en håndskrift, jeg havde set før uden dog at kunne huske, hvem den tilhørte. Det var ikke Augusts, for jeg huskede tydeligt hans tilbagelænede venstrehåndsskrift fra indkøbssedlen på væggen ved siden af køleskabet. David Lees? Måtte spørge P.J. 
“Hvad har du nærkigget med det dér?” spurgte jeg og nikkede ad forstørrelsesglasset.
“Jeg kunne bare ikke se, hvad der var i vejen med P.J.’s moustache. Og så skulle jeg lige sikre mig, at det rent faktisk var Sonia Sutcliffe. Er det sådan, I powershopper?”
Jeg følte mig mærkværdigvis ikke pinligt berørt, flov eller noget, der lignede, og tilskrev de øvrige udeblivende, forventelige reaktioner noget så prosaisk som chok. Så jeg ignorerede ham uden blusel og snuppede konvolutten. Inspicerede frimærket og så ordet “Ølsted” i bølgelinjen. Kuverten var adresseret til Sam, det vil sige, David Berkowic, markeret privat. Samme håndskrift. 
“Har du lyst til at fortælle mig om det?” spurgte han omsider.
“Som politimand eller som ven?” 
“Begge dele,” sagde han langsomt og lagde en hånd forsigtigt på min skulder. 
“Så det bliver mellem os?”
“Hvad havde du forestillet dig? At jeg nogensinde ville ...?” Han rystede på hovedet. “Du kender mig dårligt. Du og jeg …” begyndte han igen, men opgav og bare kiggede ned. 
“Jeg må gå ud fra,” begyndte han igen og tog billedet, kiggede på det, som for at hente støtte og koncentration, og så blev han kontant: “Jeg må gå ud fra, at afsender ikke ønsker, at jeg videregiver det til nogen, men alene vil lægge pres på mig om at lægge pres på jer. Ellers tror jeg, det var blevet sendt et andet sted hen, til en anden, der ikke har det samme forhold til dig. Bare en tanke. Brug den, hvis du vil. Men jeg vil have en forklaring.”
Det fik han. Han fik hele historien.
“Men, som sagt,” sagde jeg afsluttende. “August var for det første fløjet til Jersey et par dage tidligere — forsvundet. Selvfølgelig kunne han være kommet tilbage igen. Men — Hans-Ole var hans kæreste. Hvis han var der og så, hvad der skete, hvorfor kom han ham så ikke til hjælp? Er han virkelig så kold?” Spørgsmålet var selvfølgelig til mig selv, men Sam udstødte en hul lille latter.
“Altså – P.J. står dér med en stadig rygende Colt og krudtslam over det hele og har efter alt at dømme smidt alle hæmninger. Jeg skulle godt nok også være meget forelsket for at komme nogen til hjælp i den situation.”
August havde sandsynligvis heller ikke været det fjerneste forelsket. At koble ham på ordet “forelsket” var nogenlunde lige så absurd som at tale om at P.J. havde en “kæreste”. Han var sandsynligvis bare supermisbruger af unge mænd. 
Vi sad lidt og henfaldt til tavshed, før Sam omsider sagde: “Hvor gerne jeg end ville, kan jeg ikke hjælpe dig med det der. Hvad vil du gøre?”
Jeg rystede på hovedet. “Aner det ikke. Jeg ville helst bare lukke øjnene og få det til at gå væk. Men jeg tror, P.J. har stor lyst til at ’ordne’ det på sin sædvanlige facon.” 
“Og når hun har gjort det,” sagde han næsten bittert. “Så må vi se på, hvordan vi slipper af med hende på en pæn måde. Hun bliver værre og værre. Vi kan simpelthen ikke have en fuldblodspsykopat siddende som offentlig anklager. Indtil nu er det gået, men det kan ikke blive ved. Det er, som om hun er ved at gå i opløsning, har mistet dømmekraften totalt.”
Han strakte en arm ud foran sig og knækkede knoer. “Men hun er stadig dit bedste kort. Hvis du og Selander bare kan holde hende i kort snor, hvis bare I ikke gør det her i landet … Og i mellemtiden vil jeg feje op efter mig med de redskaber, jeg har til rådighed. Du har vel hørt, at psykoen har tilstået alle mordene?”
Jeg nikkede. Det lød nemt. Mit bedste kort. Bare vi ikke gør det her i landet.
“Dr. Freddie har skrevet en rapport,” fortsatte han, “der henviser til chefpsykologens udtalelse om Taafes adfærd på hospitalet. Psykologens udtalelse sandsynliggør hendes påstand om, at Taafe, med korrekt medicinering og en mindre grad af stress, godt kunne have begået også de fire første, mere strukturerede mord. Chefpsykologen er rasende, og jeg tror, han ryger på det her. Det var, ironisk nok, chefpsykologens motivation for at udskrive ham: ’Mr. Adrian Taafe er på udskrivningstidspunktet struktureret og udviser under rolige forhold en helt almindelig adfærd,’ skrev han. “Helt utrolig uansvarligt.”
Jeg kunne høre, at P.J. allerede havde talt med Freddie, men nærede mig og nævnte det ikke.
“Men hvordan får Freddie så plads til alt det, der er sket med mig — med os — samtidig? Hvordan forklarer hun telefonopringningerne til mig umiddelbart før eller efter mordene? Hvor jeg blev bedt om troppe op på gerningsstedet?” kunne jeg ikke dy mig for at spørge om.
“Det er jo det, hun ikke gør. Og endelig kunne hun argumentere for hævn. Hvis det skulle vise sig nødvendigt. Det var jo dig, der fik ham ind sidst.” 
Sam rømmede sig og kiggede ned. Han var ikke stolt af det. “Som jeg sagde, hun har gang i to alvorlige mordsager og gør det her med venstre hånd. Hun er kun interesseret i mængden af lukkede sager til sit cv. Hun er karrierekvinde, ikke en brændende nørd som dig. Men det er stadig mig, der bestemmer, og jeg er mindet for at give hende medhold og nedtone visse detaljer af én grund alene.” Han gav et kast med hovedet i retning af fotografiet. “Nogle gange skal man bare lade tingene gå sin gang.” 
Sam virkede mærkelig opgivende. Jeg kunne ikke lide det. “Sig mig, hvad foregår der i hovedet på dig,” busede det ud af mig.
“Altså: Det her billede er sendt til mig personligt, ikke til politiet som sådan, hvilket betyder … at det er en besked til mig om at holde fingrene væk fra et privat anliggende. Det er den ene del af det — men det kunne jeg jo skide på.” Han så strengt på mig. “Jeg opfatter det, han siger sådan her: Hvis I ikke gør, som jeg vil — det vil sige: kommer ’derover’ — så kan det være, jeg siger det til andre end David Berkowic. Jeg aner det jo ikke, jeg siger bare, hvad jeg ser og tænker: Den offentlige anklager, der lige har skudt en person med koldt blod — jeg kan jo se, at han er skudt i benene først. Så ser jeg vores retsmediciner og vores forhenværende så dygtige profileringsekspert, den verdenskendte dr. Fiske, begge medskyldige, så vidt jeg kan se.” Og så røg stemmelejet op: “Hvad fanden tænkte I på, zapierdolona kurwo?
“Hvad fanden tænkte P.J. på, mener du?” skar jeg tilbage. “Det er hende, der skyder, og du ved udmærket, at der ikke er nogen, der kan styre Polly-Jean, når hun først er i det humør. Prøv at se på Selanders ansigt. Ser hun ud, som om hun synes, det er en god ide? Ser vi andre ud, som om vi hygger os? Og hvorfor er det i øvrigt mig, du taler med, hvorfor ikke hidkalde P.J., når det nu er hende, det drejer sig om?” Han grinede igen på sin karakteristiske hule, opgivende måde og rystede på hovedet. 
“Ærligt svar? Jeg tør sgu ikke. Jeg er skide bange for P.J. Man ved aldrig, hvornår hun tænder af, og når hun gør, vil jeg ikke være i nærheden. En eller anden dag sker det, så tænder hun af på den forkerte, på det forkerte tidspunkt. Hun er ... zasrane wiadro.”
Så sad vi lidt igen, mens Sams ord sank ind. Til sidst gik det op for mig, at han havde ret: En dag gik det galt, og så røg det ud af mig: “Jeg tør sgu heller ikke. Og ikke kun på grund af P.J. Mest fordi jeg ikke aner, hvad der foregår, og lige nu har jeg det bedst hjemme i min seng med huset fyldt med piger og sprut.”
“Ja, jeg skulle i hvert fald ikke nyde noget, men det er jo op til dig, til jer.”
“Men du sidder jo dér og giver mig jagttegn?”
Han rynkede panden, som om den ikke allerede var medtaget nok. “Hvad mener du? Jeg blander mig bare udenom.”
“Jeg mener, du har din sag i kassen, eller det lader du som om, og hvis jeg sagde, jeg tog af sted, så ville du bare lade mig gøre det, velvidende hvad der kunne ske? Det virker, som om du nærmest opfordrer mig til det.”
Han begravede ansigtet i hænderne. “Jeg ved ikke, hvad jeg gør — jeg tror, jeg tænker i to onder. Jeg tror, jeg mener, at det er op til dig, hvad du vil gøre. Jeg vil blande mig udenom, lade, som om jeg ikke har set det her billede. Hvis du opfatter det som et jagttegn eller en opfordring ...” Jeg nikkede. Jeg opfattede det som en opfordring. “... så er det fordi jeg holder af dig. Jeg skylder dig en tjeneste. Af denne her type.”
Jeg må have set undrende på ham, men han fortsatte bare: “Du holdt tand for tunge, da jeg holdt hånden over Frosh. Det har du vel ikke glemt, vel?” 
Hvordan skulle jeg kunne glemme det? I en tæt mørk tanke så jeg kun alt for klart, hvordan Sam og jeg havde nærmet os det grå hus, dengang for år tilbage; klokken var fem om morgenen, men det var stadig mørk nat. Der var lys i huset. Sam standsede bilen et stykke fra huset, og vi steg ud. Han gik forrest, jeg fulgte efter. Vi stoppede brat, da der lød et skud inde fra huset. Og så et langtrukkent dyrisk skrig. Sam tog sin pistol ud og afsikrede den. Skriget inde fra huset blev ved. Vi kiggede kort på hinanden og skulle til at gå op ad de to stentrapper mod hoveddøren, da vi hørte endnu et skud og så et langtrukkent brøl, der bare blev ved. Sam åbnede forsigtigt døren, og vi listede ind. Skriget blev ved og ved, og det kom inde fra den golde stue. Jeg blev stående midt i køkkenet og så Sam stille sig ved siden af døren til stuen med ryggen mod væggen. Vi kiggede på hinanden, Sam med pistolen oppe ved ørerne. Han kiggede rundt om døren. Jeg kunne ikke læse hans ansigt. Han var kold. Skriget fra stuen begyndte at ryste. Jeg gik langsomt over mod Sam og krængede hovedet rundt om dørkarmen. Midt i stuen lå en ældre mand ved navn Bertal Sifh på ryggen med sine blodige, sønderskudte knæ i hænderne, bukket sammen om sig selv, i en pøl af blod. Og skreg. Hans fingre krattede rystende rundt på knæene, hans hænder knyttede sig og åbnede sig, knyttedes og åbnedes. Michael Frosh, hvis tiårige datter, Sifh havde myrdet og delvist spist, stod ved siden af ham med en pistol rettet mod hans ansigt. Frosh så os ikke. Han havde handsker på. Ud ad øjenkrogen så jeg Sam sænke pistolen. Frosh sigtede nu på Sifhs skræv. Sådan stod han lidt, før han trykkede af. Mine øjne fløj i, og jeg vaklede væk, ind i køkkenet og vendte ryggen til. Skriget blev til en brægen, der krøb op ad væggene og blev hængende, og jeg kiggede på Sam. Så kom der et skud, der slukkede skriget.
Bagefter riggede Sam mordscenen til, så det lignede et selvmord. Jeg lod ham gøre det. Fordi det med fare for resultaterne af de ballistiske undersøgelser alligevel var det rigtige at gøre, i alle andre end lovens øjne. Det eneste, der nogensinde har fået mig til at vakle i troen, var det, han sagde bagefter. Han sagde: “Husk nu på, at vi er de efterforskende myndigheder her.” 
Jeg nikkede. Jo, jo, jeg havde holdt tand for tunge. Jeg ville aldrig gøre noget, der kunne bringe Sam i vanskeligheder, næsten uanset hvad han havde foretaget sig. Jeg kiggede op fra mindet om den nat og fæstnede blikket på souveniren fra den anden nat, fotografiet. Så holdt jeg op med at nikke og gjorde det omvendte: Rystede på hovedet, rakte ud efter billedet og krøllede det sammen. Jeg havde fået mere end nok af den slags. 
“Jeg vil ikke,” sagde jeg og kiggede ned. Jeg kunne mærke, han sad og så på mig. Omsider sagde han: “Okay.”
Jeg rejste mig. “Smid det ud. Jeg viser det ikke til P.J. Hvis hun ser det, er hun rejst derover med det samme, og så ved jeg, at jeg tager med, og det tør jeg ikke, jeg vil ikke.”
Jeg fik pludselig en ustyrlig lyst til ild og strøg ud ad døren og løb ned ad gangen til Jenny, som jeg mange gange havde set stå og ryge uden for bygningen. Hun var der ikke, men hendes taske stod på bordet. Jeg fandt en lighter i forlommen, og i et kort øjeblik fik jeg lyst til at stjæle en af hendes mentolcigaretter, men nærede mig og løb tilbage, hvor Sam stadig sad og kiggede på det sammenkrøllede stykke papir. Jeg tog skålen fra urtepotten, lagde billedet i den og satte ild til det. Sam trak på skulderen. “Ham dér August har stadig det billede liggende på et sikkert sted, det kan du regne med.”
“August kan komme herover, hvis han vil os noget. Og så må du arrestere ham. Og så må det komme frem ... hvad der nu end kommer frem. For pokker, hvornår holder det her op, hvor længe skal vi vente?” Jeg snuppede konvolutten, krammede den sammen og satte så også ild til den. Og så gik jeg. Og så vendte jeg om og gik ind igen.
”Hvad så? Kan jeg så ikke bare få mine smykker?”

25.

Da jeg kom hjem, var både Selander og P.J. væk, hvilket passede mig glimrende, for jeg havde en gevaldig trang til en tête a tête med noget brun alkohol, selvom det egentlig var lige tidligt nok. Jeg tømte postkassen på vejen ind, smed posten på bordet og hentede Vecchiaen i toiletskabet. Satte mig ved køkkenbordet med frakken på, tog et ordentlig skvæt Vecchia og gennemgik posten: rudekuvert, rudekuvert, rudekuvert og så fik jeg et chok: konvolut magen til Sams med samme håndskrift, poststemplet i Ølsted. Indhold: Billedet. Bagpå: Samme smøre: “Ses derovre.” Jeg krammede brevet og kuverten sammen, smed begge dele ned i vasken og fandt med stort besvær en æske tændstikker, hvorefter jeg satte ild til dem. Og så blev jeg mærkelig afslappet. For han var altså ikke her. Han var “derovre”. Jeg tog derfor min frakke, som indeholdt peberspray og stunkæp, af og hængte den på knagen i gangen.
Men var David Lee, som øjensynlig var hans nye håndgangne kuvøsefund, også “derovre”? Og hvem var han? Jeg hentede computeren, kiggede lige kort ind til Nick, lagde en opildnende klat ord i hans indbakke og gik videre med at google David Lee Roth. Nu er jeg jo ikke google-mester, og udover at prøve et par gange sammen med Nusher i London havde jeg faktisk kun prøvet at google ”ab imo pectore” plus “gratis vareudbringning i Cornwell”. Men jeg havde ikke andet at lave, jo, jeg kunne læse i mine erindringsbøger, men det var ikke lige, hvad jeg var i humør til. 
David Lee Roth gav mig side efter side af rockstar-data og billeder. Hvor var han dog egentlig grim. Og selvfølgelig var der ikke noget at komme efter andet end den ægte rockstar-vare, før jeg kom til side otteogtyve, hvor en David Lees nekrofile råd og anvisninger til begyndere dukkede op. Sikkert noget juvenilt pjat, tænkte jeg udmattet, men åbnede alligevel siden, sandsynligvis fordi jeg for jeg ganske nylig var færdig med udredningen om Adolf Hitlers nekrofili.
“Der er skrevet meget lidt om de nekrofiles tendenser og praksis, og mens de fleste mennesker ville foretrække at tro, at vi ikke eksisterer, så kan man ved selvsyn og besøg på kirkegårde om natten, forvisse sig om, at det gør vi så sandelig. 
Nekrofile foretrækker at arbejde alene; gruppearbejde er ikke en del af denne alternative livsstil, eftersom et lig ikke kan holde til så forfærdelig meget. Det er så ikke ensbetydende med, at et lejlighedsvist orgie, der involverer fire eller fem nekrofile og cirka et dusin lig, ikke kan forekomme, men det hører til sjældenhederne. Jeg vil her beskrive nogle af de almindeligste (og et par ualmindelige) teknikker, som nekrofile bruger til at opnå tilfredsstillelse fra deres kolde partnere. Forhåbentlig vil disse livagtige beskrivelser give dig lyst til at gå hen på din lokale kirkegård og slutte dig til os.” Jeg tog en slurk af den brune og spekulerede på, om det her var for sjov? Gik videre til afsnittet med titlen: “Om at finde en partner.” 
“Det sværeste er bestemt at finde en partner. Ikke alene skal man skaffe sig adgang til et lig, man skal også lokalisere et, som man finder tiltrækkende. Det er rigtig nok, at nogle nekrofile er parate til at kneppe hvad som helst, der er kørt over af et godstog, hvis de får chancen, men de fleste af os er mere kræsne. Ens chancer afhænger af, hvor man leder efter sin partner. Hvis man har adgang til en morgue, er det så langt at foretrække, eftersom ligene dér er de friskeste.”
Jeg kom til at tænke på Sonia. Hendes lig var blevet frigivet, og begravelsen fandt sted i morgen. Jeg foretog en hurtig gennemgang af personalet på Retsmedicinsk, men rystede det af mig. Det her foregik ikke i vores by, det var da helt sikkert. Jeg tog en slurk til og fortsatte:
“Det kan være, de er lidt kolde, fordi de har ligget på køl i dagevis, men det skulle ikke afskrække den stålsatte. Kirkegårde er mere problematiske, eftersom det her er sværere at finde et kneppabelt lig. Men hvis man har tjek på, hvordan man fortolker tegnene, så skulle det ikke blive et problem. Hvis der oven på en grav ligger en bunke frisk jord, som er dækket med blomster, så er der gode chancer for, at liget ikke har ligget der særlig længe. Visne blomster på jorden og graven giver også fingerpeg om ligets status. Visse nekrofile er alene interesserede i at ’give knoglen knogle’, det vil sige have sex med skeletter. I så fald kan man grave næsten et hvilket som helst gravsted op. Prøv at finde en kirkegård, der ligger så afsondret som muligt, medmindre du finder fornemmelsen af fare æggende. Det er IKKE sjovt at blive fanget midt i seancen, og hvis man bliver taget af en strømer, vil man ikke få mulighed for at kneppe andet end det hul, man selv borer i fængselsmuren de næste par år — eller årtier, afhængig af i hvilket land man praktiserer sine lidenskaber. Folk har generelt en meget dårlig forståelse for den nekrofiles livsstil, så det varer sikkert nogen tid, før vi kan komme ud af skabet.”
Jeg tog en slurk til; det her kedede mig egentlig lidt, for det lød bare som en pubertetsknægt, der morede sig. Men sprogbrugen forvirrede. Det lød, sine steder i hvert fald, som en ældre, i hvert fald lidt skolet mand. Ord som “æggende” er vel ikke et typisk teenageord? Og der var en mærkelig distance over det, der fik det til at virke, som om skribenten ikke selv var en ægte nekrofil. Men jeg kunne tage fejl. Jeg begyndte at mærke Vecchiaen banke i tindingerne, men er jeg først begyndt, er det svært at holde op. Det samme gjaldt teksten. Jeg var kommet til afsnittet “Forberedelse”:
 “Afhængig af hvor man lige nu befinder sig, vil man enten have meget lidt eller ganske meget arbejde foran sig. Hvis man befinder sig i morguen, er der selvsagt ikke meget andet at gøre end at åbne, trække liget ud og gå i gang. Befinder man sig derimod på kirkegården, er det knap så let. Den erfarne nekrofile har altid det fornødne på sig: en skovl, vaseline og et par kondomer--” Jeg hørte oprørte stemmer i gangen og lyden af min dør, der blev smækket, og fjernede blikket fra skærmen. Passede mig fint, for det var også ved at blive lige lovlig artig læsning for min smag. P.J. vadede lige ind i køkkenet og lagde billedet — billedet —foran mig. Selvfølgelig. Hvis han sendte det til mig, hvis han sendte det til Sam, så sendte han det også til P.J. 
“Du har drukket!” sagde hun efter tredive sekunder i min nærhed. 
“Ja, og jeg vil gøre det igen,” sagde jeg og tog en slurk til. Hvorfor ikke?
“Det her er ikke godt,” skingrede hun og viftede med billedet. “Hvordan fanden ...” Og så gik hun bandende rundt i stuen og undrede sig over en række ting som for eksempel, hvordan vi kunne have undgået at bemærke, at August lå deroppe. 
“Jeg har også fået det,” sagde Lisa og entrede køkkenet med frakke på og en serviet om næsen, som hun var i færd med at pudse. 
“Jeg er færdig,” sagde P.J. “Jeg bliver nødt til at stikke af som en anden ... selskabstømmer og bo på skumle, andenrangs moteller med udsigt til sekssporede motorveje og se mig over skulderen hele tiden. Jeg er færdig. Jeg må af sted nu. Jeg tager til Sydamerika, Peru, måske, får et nyt fjæs, en ny identitet, andre kan gøre det, så kan jeg også. Jeg tager hjem igen og pakker.”
Selander tog hende bagfra med begge arme om skuldrene og satte hende ned på en stol ved siden af mig. “Tag det lige lugnt, P.J.!”
“Jeg har også fået det,” sagde jeg og pegede flaskehalsen i retning af P.J. for at spørge, om hun ville have en drink. Hun rystede på hovedet.
“Alkoholforbud lige p.t. på grund af forgiftningen.”
“Har du konvolutten?” Hun nikkede, snøftede lidt og tog den op af lommen. 
“Kan du genkende skriften? Er det David Lees?”
Hun rystede på hovedet. “Aner det ikke. Har vist aldrig set hans håndskrift. Men jeg har fornemmelsen af at have set den dér skrift før. Det er ikke Augusts.”
“Samme konklusion her.” Jeg vendte mig mod Selander. “Hvad med dig?” Hun rystede på hovedet. Jeg kunne se, at P.J. var et helt andet sted henne, og at hendes næsefløje var udspilede. 
“Prøv at høre her,” sagde jeg og kunne godt høre, at jeg snøvlede lidt. 
“Sam har også fået det billede, og det giver ikke mening, at flere skulle have fået det; hvis August bare ville ødelægge dit liv, havde han sendt det billede til aviser og tv. Han vil helt sikkert have penge. Det er vi vist for længst blevet enige om.”
“Først prøver han at få mig ombragt, og så vil han have penge? Det hænger ikke sammen.”
“Jo, det gør,” snøvlede jeg videre. “Han har bare villet gøre os møre.”
“Temmelig overflødigt. Det her er alt rigeligt. Kæft, hvor har jeg lyst til en drink.” Hun sparkede til væggen. Begravede så hovedet i hænderne.
“Han vil have os derover,” sagde jeg. “Og jeg synes, vi skal efterkomme hans ønske. Jeg vil ud af det her, jeg er træt af at sidde her og vente på, hvad der nu sker.” 
I et kort øjeblik forlod jeg min krop for undrende at tage mig selv i øjesyn. Havde jeg ikke lige for lidt siden ment det modsatte? At jeg hverken turde eller ville tage derover? Var det bare, fordi jeg havde fået for meget at drikke? Eller havde tingene i mit hoved udviklet sig uden, at jeg havde tænkt over det? Det menneskelige sind, ikke mindst mit eget, holdt aldrig op med at fascinere. 
“Jag åker kun med dit, om P.J. lader sin Colt ligge herhjemme,” sagde Selander, lagde armene over kors og lignede, hvis jeg ikke tog meget fejl, en stædig pony, der nægter at flytte sig. “Jeg går ikke med til en tur til af samme karat som sidst.”
“Lige mine tanker. Jeg er SÅ færdig med din omgang med skydevåben,” sagde jeg og skulede til P.J. Det var jo det, jeg havde været bange for, kom jeg i tanke om: P.J. og hendes Colt. Uden sit våben var hun bare en harmløs hystade.
“Hvordan fanden,” begyndte P.J. uden at fjerne hænderne fra hovedet “vil du have, at vi skal overleve det uden min Colt? Jeg tror på den stærkestes overlevelse for enhver pris. Eller synes I simpelthen, at kollektivt selvmord er romantisk? I så fald er der indtil flere religiøse kulter, jeg kan anbefale.”
“Överlämna det til mig. Jeg har mere raffinerede og mindre larmende ideer. Överlämna det tryggt til mig,” sagde Lisa selvsikkert. Jeg kiggede op på hende. Lisa Selander er et venligt og stilfærdigt menneske, men hun er ikke dum, og jeg stolede instinktivt på hende. 
P.J. listede hovedet fri af hænderne og så snedigt fra mig til Selander og tilbage. “Okay,” sagde hun så, og jeg vidste, at der inden under hendes pjuskede hårplamage simrede en plan, som vi slet, slet ikke ville bryde os om.
“I morgen,” begyndte Selander. “Efter begravningen?”
“Begravelsen?” P.J. så helt forvirret ud.
“Sonia skal begraves i morgen.”
“Altså, jeg skal ikke til nogen begravelse,” sagde P.J. og rejste sig. “Jeg kendte hende ikke. Og så længe jeg ikke er sikker på, at det her billede ikke cirkulerer andre steder, så holder jeg lav profil og møder jer i lufthavnen. Københavns. Jeg tager af sted i aften, hvis der er en afgang, hvis der overhovedet er nogen indflyvning i den sønderbombede lufthavn? Nogen, der ved noget?” Hun kiggede sig omkring.
“Der er masser af flygplan til København,” sagde Selander. “Jag tjekkede faktisk, da jag fik brevet. Terminal 2 står fortfarande. Der är bare lidt pakket. De er nästan färdiga med genopbygningen af Terminal 3.”
“Hvorfor er du egentlig ikke på arbejde?” spurgte jeg Selander.
“Afspadserer. God ide at gøre, når der inte er några lik.”
“Hvad er det, du sidder og læser?” skingrede P.J. pludselig. Hun var gået om bag mig og stod nu og læste med. 
Jeg fortalte hende det. “Det er jo en joke, du er jo fuld!” Hun løftede Vecchiaen og så anklagende på den. “Denne her har rigtig meget på samvittigheden. Føj for satan.”
Efter en forkølet forklaring gik jeg ind for at sove. Jeg skulle vitterlig aldrig have dyppet næsen i fløjlsblød Vecchia sent på formiddagen. Jeg følte mig dødtræt og havde ondt i øjnene, muligvis fordi jeg havde læst for længe fra skærmen.
Jeg fik tøjet af og smuttede ind under dynen. 
Jeg var standset ved den nekrofili-side af to årsager, burde jeg have fortalt P.J. For det første, fordi jeg havde søgt på David Lee Roth. For det andet, fordi jeg selv havde tænkt på nekrofili i forbindelse med de mord. Jeg havde tænkt på, at den afart af den nekrofile personlighedsstruktur, der ikke, eller ikke eksklusivt, interesserer sig for seksuel omgang med lig, og som, hvad der gælder begge typer, ikke har nogen interesse i lidelsen, men alene i destruktionen af det levende. Jeg havde tænkt på, at sadister dyrker lidelsen, at mine drenge dyrker lidelsen. Og på at der ingen lidelse havde været i forbindelse med likvideringen af de fire første ludere, men alene destruktion. Og så et praktisk formål, jeg ikke kendte. Som kunne være chikane, et forsøg på at terrorisere. Os. 
Lige inden jeg faldt i søvn, tænkte jeg på makkerskaber, hvor hver part fik sit særlige ønske opfyldt, og hvor mordets fuldførelse var et resultat af en form for syg synergi. Men hvis jeg havde delagtiggjort de andre i de tanker, havde jeg nok bare fået at vide, at jeg var fuld. 
26.

Jeg kunne se isvinteren gennem den sorte, blanke rude i Terminal 2, og bare synet fik mig til at skutte mig i min Hawaleschka-frakke, der egnede sig storartet til temperaturer fra 0-10 plusgrader. Selander var ikke kommet ud endnu, for hun skulle have partytasken gennem omfattende undersøgelser og titusind hænder og lige så mange spørgsmål, og det tog noget længere tid end at tjekke min stunkæp og peberspray ind og ud. Egentlig burde jeg ikke længere bære rundt på de dele, men der var tre år tilbage af min femårs autorisation.
En tekstbesked trillede ind fra P.J., netop som jeg stillede mig om bag rebet for at vente på Selander: “Holder lige udenfor i en 2000 Jeep Wrangler Sport Utility SE. Pas på, der er glat.” Og det havde hun ret i. Da Selander endelig dukkede op, og vi sammen fik vovet os ud i de minus tolv grader, måtte vi bruge hinanden som rollator for ikke at falde under forcering af de tre meter fra skydedørene til jeepen, der kørte i tomgang. 
Ah! Hvilken koghed temperatur P.J havde lavet inde i den jeep. “Vi bliver nødt til at købe noget varmt tøj, det her dur ikke,” sagde P.J. og hev ud i sin uforede, sorte læderjakke, mens hun med største forsigtighed manøvrerede os over vildfarne bræmmer af is og ud af lufthavnsområdet. 
“Så hvordan gik begravelsen?” spurgte hun, da vi lå sikkert i den tørre motorvejs overhalingsbane, og speedometret viste 130. 
“Sørgelig omgang. Hendes mand, hendes børn, to tanter, en ældre søster, os og en rigtig dårlig tale,” sagde jeg og tilføjede overflødigt: “Og så regnede det — sig mig, hører du overhovedet efter?” 
P.J. virkede ukoncentreret og kørte så pludselig ind foran de to biler, der lå lidt bag hende i de højre baner og styrede direkte mod en afkørselsrampe. Bilerne tudede ad hende. “Vad håller du på med?” råbte Selander. 
“Prøver at finde et sted, man kan købe et par moonboots og nogle grimme dynefrakker. Vores outfits dur slet ikke her. Vi dør af kulde og brækker benene.” Hun kørte langsomt forbi noget, der lignede et forstadsshoppingcenter og scannede facaden, der var plastret til med store, gule skilte, hvorpå der stod UDSALG. 
“Jeg skal virkelig ikke derind,” sagde jeg og maste demonstrativt ryggen ind i sædet. “Jeg skal ikke have moonboots og dynefrakke.”
“Ti stille,” mumlede P.J. “Forestil dig, at en baby nægtede at få ble på, hævdede, at den så bedre ud uden. Så ville jeg spørge den: ’Sig mig en gang, moster, synes du bare, det er o.k. at skide ud over det hele?”
“Du er syg i hovedet,” mumlede jeg overflødigt og lod hende uden videre kommentarer svinge ind på en mørk parkeringsplads fuld af mennesker i moonboots og dynefrakker, i hastig gang til og fra en skydedør. 
“Bliv her,” sagde hun, forlod bilen i tomgang og lod os sidde tilbage i en tavshed, som aldrig nåede at blive tyngende, fordi hun ganske få minutter efter dukkede op i lyset fra skydedøren med en kæmpepose i den ene hånd.
“Alt sammen medium, og så håber jeg, støvlerne passer, kunne ikke rigtig huske jeres skonumre,” sagde hun, da hun steg ind og smed kæmpeposen om på bagsædet ved siden af Selander. Jeg ignorerede den.

Da vi omsider nærmede os gården, som efter vores venindes død var blevet købt af hendes bror, Ulrik, hvis syge sind jeg ikke kendte diagnosen på, begyndte jeg at tænke højt. “Hvad får jer egentlig til at tro, at det er dér, vi skal hen?” Pludselig kunne jeg bare ikke se logikken. 
“Hvor skulle vi ellers tage hen? Han skrev: ’Ses derovre’, velvidende hvor vi var sidst, skrevet på et fotografi af stedets tunnel. Så hvor skulle det ellers være?” 
P.J. sænkede farten, da vi kørte af hovedvejen og ned ad den smalle landevej, der førte hen til gården. Overfladen var sejlende glat og mørket næsten uigennemtrængeligt på trods af små lys i de få huse, vi passerede. 
P.J. parkerede ude på vejen, et stykke fra gården og tvang os til at skifte til hendes supermarkedsindkøb. Moonbootsene sad meget stramt på mig, og jeg næsten druknede i dynefrakken, hvorimod Selander stille nævnte, at det forholdt sig omvendt hos hende: Dynefrakken strammede over ryggen, og hun havde da ved grød aldrig haft skostørrelse 42. I mørket kunne jeg ikke se farverne på indkøbene, men frygtede det værste, for P.J. var nærig og var garanteret faldet for ekstranedsatte farver til brandudsalget. Tag tre for ti, sådan var hun mellem venner. Ikke noget med Bollinger og frisk Atlanterhavshummer til os. 
“Vi kigger os lige omkring,” sagde P.J. lavmælt, da vi gik ind ad indkørslen. Varmt, gult lys osede ud af køkkenet, men ellers lå både huset og staldlængerne i mørke. Vinduerne sad lidt for højt oppe til, at vi uden hjælp kunne kigge ind ad dem, så P.J., der vejer cirka det samme som en stor kakerlak, stak Selander et ben, så øjnene kom i vinduesniveau. Hun kiggede tavst et øjeblik, så sagde hun: “Mærkeligt.”
“Hvad?” hviskede Selander og jeg i munden på hinanden.
“Det er Hanif. Hanif og Ulrik sidder ved køkkenbordet med deres bærbare og griner og snakker. Ligner bedstevenner. Ingen August.” Selander firede hende ned på jorden igen og rystede armen. 
Hanif slap vi vist aldrig for. Hvis han skulle beskrive sig selv i en datingannonce ville det lyde sådan cirka sådan her: “En guddommelig Guds gave til alt kvindfolk, topbeskattet stjernejournalist med påtrængende køkkenbekendelser: Yes! I do cooking, arbejder i kalv, vildt, fisk, fjækre, elsker at åbne østers, stirre bjergtaget ned i deres indre, før jeg sluger dem og langsomt begynder at sluge dig.” Han kan nemlig ikke stave, fandt jeg ud af, da han i den spæde begyndelse af vores arbejdsrelation inviterede mig til “fjækre” via en lille, nusset seddel, han havde listet ned i min kalveskindstaske. Hvordan Ulrik ville beskrive sig selv, kunne jeg slet ikke forestille mig. ”Mødding bortgives”? Noget i den retning.
“Det ser fredeligt nok ud,” sagde P.J. “Lad os gå ind, inden min næse får frost og falder af.”
Foran hoveddøren fik jeg endnu koldere fødder. “Hvad nu, hvis det hele bare er en fælde. I Cornwell havde han eller de hele tiden styr på, hvor jeg var, hvad jeg havde på, og hvad jeg lavede. Det gjorde de et stort nummer ud af at fortælle mig,” hviskede jeg indædt. “Hvad nu, hvis August og hans glatragede håndlanger bare venter på, at vi vader ind og lader os overmande – jeg er sikker på, at både Hanif og Ulrik kunne overtales til at lege med. De er næppe vores største fans.”
“Hvad er alternativet?” hviskede P.J. “Fryse ihjel herude? Stoler du ikke på retsmedicinerens hemmelige våben?” Hun vendte sig mod Selander. “Hvad har du i tasken, sweetheart? Ebola? Plutonium? Røgbomber?” Selander smilede huldsaligt.
“Kom, vi går ind,” sagde hun. “Jag er hungrig.”
Vi lukkede vi os selv ind ad en landligt åben dør og stod så i en hall, der var fuld af sporadiske vandpytter iblandet mudder og perlesten. En weekendtaske på en bænk med indholdet væltende ud. Beskidte sko og støvler overalt. Men alle møblerne var Ninas, hall’en lignede sig selv. Vi besluttede os stiltiende for at beholde støvlerne på, men smed vores grimme dynefrakker på en ubemandet stol. De var alle tre lavendelfarvede, så jeg nu, og moonbootsene var postkasserøde. 
Inde fra køkkenet kom der lyde, der mest af alt mindede om pigefnis akkompagneret af et talkshow med klapsalver, så vi listede døren op og gik derind.
“God aften,” sagde P.J. højt og myndigt og stillede sig sammen med mig til at stirre på dem fra døråbningen, mens Selander diskret listede hen til køleskabet og åbnede det. På fjernsynet kunne man se festklædte folk grine og besvare en ældre mands muntre spørgsmål; foran fjernsynet sad to mænd, den ene først i tresserne, den anden sidst i trediverne, med hver deres bærbare tændt. Jeg kunne kun se Ulriks skærm, og på den afstand mente jeg at kunne dechifrere billedet af en yppig kvinde i selvsalgspositur. Bordet flød med chips, chipsrester, en flaske Jack Daniel’s, glas og kaffekrus. Henne ved køleskabet så jeg ud af øjenkrogen, at Selander puttede et eller andet i munden, og derudover, at køkkenbordet flød med brugt service, brødkrummer, mad, der burde have været lagt i køleskabet, og på den anden side af den grydeproppede vask lå resterne af en familiepizza, som Ninas mastodontkat på tyve kilo netop da var ved at beundre.
“Hvor er August?” spurgte P.J., da den stirrende stilhed fra begge lejre havde varet længe nok.
“Dejligt at se jer,” siger Ulrik. “Ta’ noget mad.” Han nikkede i retning af familiepizzaen. Ninas kat havde rejst alle sine kilo op, placeret en pote på en skive pepperoni og var nu i færd med at skyde ryg og fælde på skorpen. 
“Ej, se lige, hvad hun skriver,” udbrød Hanif og skød hovedet helt tæt på sin skærm. “’Hvis du er noget for mig, har jeg ingen hæmninger. Ingen overhovedet.’ Godt nok en fræk sag.”
“Yeah!” udbrød Ulrik. “Men de siger sgu hvad som helst, nej, gør hvad som helst for et put med hvem som helst. Må jeg lige se hende.” Han stak hovedet hen til Hanifs skærm. “’Kæft nogen patter, det er da næsten for voldsomt.”
“Ikke til mig,” sagde Hanif og begyndte at skrive. “Når man er færdig, kan man lege lidt med dem, putte sig i dem og i det hele taget slappe lidt af.”
“Ej, så vil de jo snakke. Der er kun én vej, og det er ud af vagten,” næsten råbte han. “Vil du virkelig noget med hende?” 
“Hallo! Hvor er August?” sagde P.J. med mut skolelærestemme.
 “August? Hende dér Ninas mand?” Hanif vendte sig mod os med et undrende smil. “Hvor i himlens navn skulle jeg vide det fra?” Så kiggede han på mig, specifikt på min hovedbeklædning, og fnisede. 
“Har du stadig den klud på?”
Jeg ignorerede ham. Vi havde haft en del adrenalin i kroppen hele dagen, og nervøsiteten var langsomt ved at blive udskiftet med irritation og utålmodighed og helt akut: forvirring.
“Han er ikke her?” fortsatte jeg derfor og hadede min vaklende stemmeføring.
“Altså, jeg har aldrig set manden. Har du, Ulrik?” Ingen af dem fjernede blikket fra skærmen. Det virkede som et indstuderet spiel, men med de to var det virkelig ikke godt at vide. 
“Ja, men det er godt nok lang tid siden,” svarede Ulrik uinteresseret. “Før Nina døde.”
“Blev myrdet,” irettesatte jeg ham uden reaktion. 
“Hvorfor tror I, han er her?” spurgte Hanif.
“Vi går lige en tur.” Jeg gav et kast med hovedet til Lisa og trak i P.J. 
“En tur?” Hanif strakte sig i stolen. “Den er god! Husk pigstøvlerne, så I ikke brækker jeres osteoporøse hofter.”
Vi gik hen mod døren uden et ord, men så sagde han: “Og sig til, når I vil have jeres billede.”
Vi standsede som på tælling. Og vendte os langsomt mod ham.
“Vores billede …?” begyndte P.J.
“Hvaffon et billede?” spurgte Ulrik og så interesseret op fra sin bærbare.
“Bare et nøgenbillede af Polly-Jean fra gamle dage,” sagde Hanif og fnisede. “Ikke noget særligt, bare skind og ben og hele udsigten.”
“Heh-heh-heh,” grinede Ulrik sjofelt og gav P.J. elevatorblikket. Jeg så hendes hånd strejfe det sted, hvor hendes Colt ville have siddet, hvis hun havde haft den med, i bæltet inden under den korte, sorte læderjakke. Skjult bag køkkenbordet listede jeg kuverten op af lommen og smugkiggede på den. Det var jo Hanifs skrift for pokker. Og det vidste jeg udelukkende fra fjækre-invitationen, der var mere end ti år gammel. 
“Taler vi om det samme billede?” spurgte jeg og sank en klump.
“Der er vist kun ét billede, der er værd at tale om.” Han vendte sig mod os og smilede bredt til mig. Jeg daskede til P.J. og hvæsede lad være, da armen igen kom for tæt på fantompistolen, men Hanif så bevægelsen. “Åh, Polly-Put, kan du ikke finde på andet? Hør nu efter: Kamera og billede ligger hos en advokat. Hvis jeg ikke melder klar hver dag, sender han det videre. Der er kun en vej frem og det er via en million.”
“Det er meget for et enkelt billede — af hende,” sagde Ulrik med blikket hvilende på P.J.’s ikke-eksisterende barm. Resten af hende var skjult bag køkkenøen. “Hvad laver hun da på billedet? Er der æsel på? Heh-heh-heh, hva’r? Den sorte hingst?” Alle mand på tv brød umiddelbart derefter ud i gruppelatter, og det hele gik mig lige pludselig så bastant på nerverne, at jeg næsten kunne mærke nervespidserne rive flænger i mit velbefindende, så jeg marcherede hen til fjernsynet og slukkede det. Derfra havde jeg en fin udsigt til Hanifs skærm, men den viste ren tekst. 
“Sig mig en gang, Hanif,” begyndte jeg. “Hvorfor skulle det billede sendes til Sam?” Jeg stak hovedet helt hen til skærmen, så jeg kunne se, hvad han skrev: Kunne vi mødes inde i byen? 
“Fordi,” sagde han, “han har godt af at vide, hvad I går og laver. Han tror jo, I er Charlie’s Angels ... Charlies bedagede Angels, altså.” Ulrik vendte sig igen og gav nu os alle tre elevatorblikket én for én. Pludselig slap interessen for computeren øjensynlig op, og Hanif fjernede omsider hænderne fra tastaturet og vendte sig mod os med korslagte arme og et iskoldt blik. 
“Jeg er så færdig med at rende jer i røven og tigge om historier, som jeg aldrig får, og hvis jeg gør det, så er der ikke noget i dem, og så skyder det gale spektakel mig i benet, TO GANGE. Jeg har fandeme fået nok. Nu betaler I — eller Polly-Jean betaler, jeg er ligeglad, hvem der betaler, jeg skal bare have mine penge.”
Det virkede, som om Ulrik var i en anden verden, for han lod ikke til at registrere den udveksling, der foregik. “Ej, se lige hende her, hun ligner en, der for længst har fået noget for sidste gang — men jeg vil altså godt!” Han kiggede grinende på Hanif, der ignorerede ham til fordel for at spidde os med blikket. En del af mig kunne sagtens forstå Hanif, blev jeg nødt til at indrømme. 
“Godt,” sagde P.J. og kiggede ned. “Hvad vil du have?”
“Jeg vil have en million ligeud,” sagde han og holdt blikket på hende. 
“Ellers?” spurgte hun uden at fortrække en mine og stadig med blikket i gulvet.
“Ellers ryger billedet ud til alle de store tv-stationer.”
“Og hvad får du ud af det?”
“En god fornemmelse i maven, min pige. Det er ikke helt så godt som en rund mil, men det er heller ikke dårligt.”
“Det går jo også ud over mig og Selander,” sagde jeg uden egentlig at mene det, “hvis det billede kommer ud.”
“Det billede fordeler straffen perfekt,” sagde han hårdt. “Polly-Jean får den i røven, hun er færdig, når det kommer ud. I andre får bare et rigtig dårligt rygte og måske en dom for medskyldighed, hvad ved jeg. Jeg er jo ikke ligefrem jeres største beundrer, hvis du skulle have glemt det.”
“Okay,” sagde jeg udglattende og forsøgte mig med et lille smil. Ud af øjenkrogen så jeg P.J. koge af indestængt raseri, helt hvid i ansigtet. 
“Men Ulrik?” fortsatte jeg. Han vendte sig høfligt mod mig. “Du sagde, vi kunne bo her? Så kan vi sove her i nat?”
“Ja, ja, bare find nogle værelser, I skal være velkomne. Huset trænger til en kvindelig hånd.” Han nikkede i retning af det ubeskrivelige køkkenbord. “Så slå jer endelig ned.”
Denne gang var jeg ikke hurtig nok, så ikke hånden ryge ned, skyde læderjakken til side og snuppe den pistol, som øjensynlig hele tiden havde siddet i bæltet, og før jeg kunne mæle et ord var hendes lillebitte skikkelse røget om på den anden side af køkkenøen, pistolen var afsikret og løbet placeret lige midt i Ulriks pande.
“Du er så dum, og du skal tie stille, er vi enige om det?”
“Nå, okay,” sagde Ulrik, hvis hoved nu var så langt tilbage, det kunne komme, og den sparsomt behårede hage var rykket sammen med alle vennerne nedenfor. 
Med en pludselig, arrig bevægelse flyttede hun løbet, så det nu pegede på Hanifs lynlås.
“Og dig,” sagde P.J. synligt dirrende af raseri. “Du skal også bare tie stille. Måske ligger dit billede meget godt hos den advokat. Har du tænkt på det? Og måske tager jeg en ad gangen: Først dig, så advokaten. Har du tænkt på dét?” Jeg kunne se Hanif synke en klump. Han havde én gang før været målskive for hende, og sveden viste sig som en film på hans pande. 
Da de havde fastholdt hinandens blik i en evighed, og Hanifs begyndte at vige, trak P.J. pistolen til sig, afsikrede den og gik tilbage bag køkkenøen, hvor pistolen kom på plads. 
Jeg nikkede til Ulrik og så til Hanif, hvis underlæbe bævrede en anelse, hvis jeg ikke tog meget fejl. “Vi tager lige ud og får lidt mad,” sagde jeg og trak i P.J.
“Vi har masser af mad,” sagde Ulrik. “Bare tag for jer.”
“Jeg havde noget andet mad i tankerne,” sagde jeg, “en helt anden form for mad.” Jeg puffede P.J. ud ad døren og mærkede Selander lige bag mig. 
Ude i gangen stillede P.J. sig til at kigge ned, ikke fordi hun var flov, ikke fordi hun fortrød noget som helst, men simpelthen, fordi hun var så rasende, at hun sitrede. Men det var Selander også.
“Du lovade, at du inte ville ta med den Colt.”
“Det har jeg fandeme heller ikke gjort,” sagde P.J. uden at kigge op. 
“Vad kallar du så det instrument, du lige har truet två män med?” spruttede Selander.
“Det var en Glock. En Glock 9 mm. Jeg lovede jer, jeg ikke ville tage min Colt med, og det har jeg heller ikke gjort. “
Selander vendte sig mod mig med et himmelråbende udtryk. “Jag åker hem. Jag sätter inte livet på spil for en ordkløverisk psyko. Der var jo inte någan grund til det, vad sker--”
“Ingen grund?” hvæsede P.J. “Hørte du ham ikke? Hørte du ikke den lallende tåbe sidde derinde på sin flade gammelmandsrøv og sige, at hans sønderbombede eks-køkken trængte til en kvindelig hånd?” 
“Om du inte kan opføre dig ordentlig, kan du stanna kvar, mens vi går ud og äter?” sagde Selander og puffede til P.J. på en måde, der fik mig til at tænke på, hvordan Tove og Birgitte havde mobbet mig i skolegården for en menneskealder siden. 
“Kan du ikke give hende noget beroligende?” hviskede jeg til Selander.
“Polly-Jean?” spurgte Selander hende anstrengt venligt og med hovedet på sned. “Skal jeg inte ge dig lidt at falde ned på, pussgurka?”
“Jeg skal kraftedeme ikke falde nogen steder hen, det er ikke mig, der er noget i vejen med.” I tre effektive bevægelser var hun forskanset inden i sin dynefrakke og kiggede udfordrende på os. “Hvad? Hvorhen?”
27.

De fleste restauranter i denne visne udørk af en dansk provins var vinterlukkede, så vi endte på en kro, Ølsted Kro, og min tanke gik uvægerligt til Nina, der som jeg havde det fuldstændige overblik over, hvor nedrigt et koncept “kro” er. Vi var ikke i feinschmecker-humør og bestilte simpelthen stedets treretters menu: Lakseroulade i savojkål med tang anrettet på hvedekerner; medaljon af oksefilet serveret med dagens kartoffel, baconsvøbte bønner og puré af skorzonerod og morkelflødesauce. Et måltid uden griseprodukt har på en eller anden måde en tomhed over sig. Og så dinglede der en trist, trist accent over desserten: ’chokolademoussé af hvid og mørk chokolade’. Deres vinkælder bestod mest af fesne franske vine, noget rigtig rævepis, for nu at sige det ligeud. Skal man have en god, kraftig fransk vin, må man op i en prisklasse, der er ikke er inden for provinsrækkevidde, så vi måtte ud i en chilensk Sauvignon-løsning, der da også viste sig at være absolut drikkelig, og som bønderne siger her i området: “god til prisen”. Men det var nu også mange år siden, må jeg retfærdigvis tilføje, at der var nogen grund til rynke på næsen over bryg fra de kanter. 
Det værste var og blev P.J., der stadig var så edderspændt rasende, at hun sparkede til samtlige de stole, bemandede eller ej, som vi passerede, da vi bevægede os over til vores anviste bord. Og så bandede hun meget højlydt og meget grimt, og snart hvilede alles øjne i den så godt som fulde spisesal på os. Derfor var det første, Selander gjorde, da vi havde bestilt, og vin og brød ankommet, og den stadigt indædt bandende P.J. var forsvundet ud på toilettet, at opløse det antal milligram Rophypnol i hendes vin, som hun fandt forsvarligt.
P.J. kom tilbage, rasede videre, bundede sin vin, inhalerede sin forret, men der gik lang tid, før hun “faldt ned i hønsegården”, som min barndommens yndlingsaversion plejede at tilråde, at jeg gjorde, dengang i skolegården, et sted, hvortil mine tanker uvægerligt rejste, når jeg befandt mig på disse min traurige barndoms kanter. 
Selander og jeg var enige om én ting: P.J. skulle betale Hanif og få det overstået. Det var så absolut det rimeligste, letteste og klogeste. Godt nok var han en nar, men vi havde heller aldrig behandlet ham godt — vi havde puttet rejer i hans gardinstænger, så lejligheden kom til at stinke af rådden fisk, vi havde i hemmelighed optaget ham på videokamera, mens han verbaliserede det unævnelige under en fræk opringning, lokket ham med historier, han aldrig fik, og sidst, men ikke mindst: “Du skød ham to gange i låret, P.J. Det skal koste noget!” sagde jeg strengt til hende. Hun blev tvær og tavs og tømte flasken, endnu før vi havde arbejdet os igennem det første glas. Så vi bestilte én til, som hun derefter også ondulerede i en håndevending, mens hun pillede og rodede og ragede rundt i sin mad som en kræsen teenager på jagt efter den spiselige ært, der ifølge sagnet skulle gemme sig et sted i den kulinariske ravage.
“Hvad, øh, skete der med det der alkoholforbud, du kom hjem med fra hospitalet?”
“Jeg ka jo ik bli væ med det pjat,” snøvlede hun og råbte pinligt højt efter en flaske mere. Hendes oksemedaljon lå i femten stykker på tallerkenen og tabte varme, og jeg mærkede en sund kulør liste sig sværtende hen over mine kinder.
Vinen ankom, og hun fyldte sit glas. “Jeg har fået nyt trusseindlæg,” sagde hun alt for højt. I hvert fald kiggede nabobordet interesseret på os. “Ved I, hvad det er?”
“Shh,” hviskede Selander med helt ukarakteristisk raseri. “Dæmp dig lige lidt.”
P.J. lænede sig ind over bordet og hviskede konspiratorisk: “Det er min Glock. Strategisk placeret. Finessede lidt med den ude på toilettet.” Og så pludselig skulle hun illudere æglæggende høne med albuerne ud til siden. “Glock, glock, glock, glock!” skreg hun hønset, så der blev dødsensstille i restauranten. En enkelt kniv ramte en tallerken. Alles blikke hvilede på os.
“Giv hende noget mere, tag hende udenfor, gør noget,” hvæsede jeg til Selander, der nu rejste sig og brutalt hev fat i P.J. “Kom, du skal kissa,” hviskede hun. “Der är två flaskor vin i den stakkels blære--”
“Det skal jeg nemlig,” afbrød P.J. og rejste sig, og netop da kunne jeg lige ane spidsen af Glock’ens løb, der fik hendes understel til at ligne en mands, som sådan et tager sig ud, når manden netop er dukket op fra havet i badebukser. 
P.J. stod og svajede og skubbede så til Selander, så hun ramlede ind i bordet ved siden af os.
“Uden dig,” sagde P.J. og udgibbede et enkelt “glock”, da hun sejlede gennem restauranten og forsvandt ned ad gangen med retning mod toilettet og alles blikke i ryggen.
“Gå med hende, onduler hende, kvæl hende om nødvendigt,” messede jeg og var ved at synke i jorden af skam, for nu hvilede alt for mange blikke på os. Godt nok var det bare en flok bønder, men alligevel. 
“Det kan du själv gøre.” Selander satte sig trodsigt og tog en stor slurk af sit vinglas.
“Det kan jeg da ikke, jeg kan ikke finde ud af at bruge en sprøjte.”
“Du kan knalde henne én med en flaska i huvudet, hun er ikke værd at spilde medicin på. Vi åker, när hun kommer tilbage. Uden dessert.”
Og sådan sad vi, frem og tilbage, mutte og opgivende, og tiden gik. 
Jeg nikkede til en tjener og gav ham regninge-tegnet, men han kom i stedet med vores desserter. Så bad jeg verbalt om regningen. Det forstod han.
“Hun er væk länge, tycker du inte det?”
“Er forhåbentlig faldet i søvn på potten, eller hvis vi er rigtig heldige: tumlet i tønden.”
Vi spiste vores helt igennem kedelige chokolademoussé uden videre ord; så kom regningen, som jeg betalte, og så rejste vi os og listede duknakkede ud af spisesalen, igen ubehageligt badet i blikke. 
“P.J.?” råbte jeg gennem den halvåbne toiletdør. Intet svar. Jeg gik derind. Der var to toiletter bag dameskiltet, men ingen af dem var i brug. Vinduet stod på krog, og der var iskoldt. “Tror du, hun er kravlet ud, er stukket af? I trods? Som den lille lort, hun er,” spurgte jeg, men talte nok for lavmælt indædt til, at Selander kunne høre mig, for hun var gået i gang med at tjekke herretoilettet. Heller ingen P.J. dér. Vi spurgte tjeneren. Han rystede på hovedet og trak på skuldrene. Nej, han havde ikke set vores højrøstede ledsagerske. Jeg stak hovedet ind i køkkenet og spurgte efter hende. Uden resultat. Så gennemsøgte vi kroens selskabslokaler. De var mørke og tomme, husede ingen P.J., men en af dem afgav en tæt lugt af mad iblandet en sær, ram lugt af noget andet. 
Vi tog vores frakker fra stumtjeneren i indgangspartiet. P.J.’s hang der stadig. “Så er hun ikke gået udenfor?” prøvede jeg håbefuldt.
“I hendes tillstånd kan hun hitta på vad som helst.”
“Jamen, hun er så kuldskær?”
“Hun er så rablende fuld. To flaskor vin og en dosis Rohypnol, der er tillräcklig til daterape. Tro mig, hun märker ikke kulden, før hun er död.”
Vi tjekkede bilen. Ingenting. Jeg prøvede at ringe til hende, men fik den sædvanlige besked: “Abonnenten kan desværre ikke besvare Deres opkald nu, men ...”
Så gik vi rundt i den sørgelige stationsby ved navn Ølsted, råbte hendes navn og frøs langsomt til is — småløb ned langs jernbanesvellerne, rundt om SuperBrugsen, ind i døgn-solariet. Vi efterlod vores ånde som små varme skyer, da vi gennemtrawlede et par buskadser og øjede gennem den lokale kirkegård, som lå lige ved siden af kroen. Men der var ingen P.J. Og vi var stivfrosne.
“Hvad gør vi?” spurgte jeg gennem klaprende tænder. “Hun kan være død allerede. Ligge et sted, vi har ikke været. Og være død af kulde.” Vi gik ind på kroen igen, tjekkede endnu en gang toilettet og havde til sidst en kort, ufrugtbar samtale med ægteparret, der drev kroen. 
“Vi borde have snuppet den pistol ifrån henne. Guderne må vide, hvad hun kan hitta på i det tilståndet,” sagde Selander, da vi opgav kroen og igen gik ud i den sibiriske nat. 
“Skal vi ringe til poli-- nårh, nej.”
“Måske hun er gået ... tilbage?”
“Syv kilometer, i mørke, i denne her kulde?”
“Vi måste åke tilbage, se, om hun er där,” sagde Selander, “få Hanif og Ulrik til at hjælpe os.”
“Ha!” sagde jeg og satte mig og startede bilen. “Tro på det!”
“Jamen ...” begyndte Selander og klamrede sig til remmen som en gammel dame, “Hanif er vel inte uinteresseret i at hitta henne.”
“Jeg kender Hanif — og ved du, hvad han siger, når vi fortæller, at hun er forsvundet?”
“Nej?”


“Tror I virkelig, jeg hopper på den? I går på restaurant, laver en plan, og, vips-vaps, så er P.J. væk. Skide smart.” Vi fortalte ham hele historien én gang til, men det ændrede ikke på hans himmelvendte øjne. Ulrik havde lyttet interesseret til første gennemgang, men var nu vendt tilbage til den bærbares betændte damebilleder. Det ubeskrivelige køkken stod som tidligere.
“Men hvis hun tror, hun bare kan skride fra regningen, så må jeg enten sende billedet af sted, eller også må I to betale.” 
Åh, hvor var han irriterende ovenpå, nu måtte han se at komme ned, tænkte jeg, og Selander måtte have haft beslægtede tanker, for hun sagde:
“Hanif, älskling. Jag är personligen helt ligeglad, vad du gør med den bild. Enhver der tittar på den, kan se, vad jeg mener om den saken.” 
“Jeg er sådan set også ret kold, hvis sandheden skal frem,” sagde jeg og arrangerede min krop skødesløst slænget op ad køkkenøen. “Jeg er pensioneret, og enhver kan se, at det ikke er mig, der skyder nogen. Dertil kommer, at jeg ikke er videre genkendelig på det billede. Endvidere vil alle, der kender P.J., være parat til at vidne om, hvordan hun er. Det er almindelig kendt, at hun er bindegal og ikke til at stoppe, når først hun er i gang. Sam ved det. Så du kan godt glemme det.”
“Så I vil bare lade jeres veninde sejle egen sø? Og den vil I have, jeg skal tro på?”
“Omvendt: Hun er forsvundet, og vi beder dig om hjælp til at finde hende,” sagde jeg. 
“Och det skal vara nu,” supplerede Selander og kiggede nervøst ud af de sorte vinduer. “Hun holder inte länge i det her väder. Ulrik? Kan du inte åka med os ud at lede?”
Han klikkede rundt på billedet af en afklædt kvinde. Man kunne øjensynligt se hendes diverse kropsdele i forstørret version, hvis man klikkede på dem.
“Ulrik? Kan du ikke tage med ud at lede efter Polly-Jean?” gentog jeg fast. 
“Nej!” Han kiggede forskrækket fra mig til vinduet. “Nej, ikke i aften, jeg har lidt snue, og det er sgu for koldt. I morgen, måske.”
“Ja, jeg hopper ikke på jeres limpind. Så klog af skade er jeg da blevet,” sagde Hanif og så lige så urokkelig ud, som han lød
“Er du klar over, at hvis hun dør ude i det vejr i aften, så får du ingen penge?”
“Men det gør hun ikke.”
“Hvordan kan du være så sikker på det?” Jeg lurede på ham, og nye tanker dukkede op.
“Jeg kender jer. Derfor.”

Vi tog af sted igen. Kørte langsomt hele vejen tilbage med langt lys på, gennemgik de samme steder igen, fandt nye steder at lede — haven omkring kroen, små biveje, velplejede baghaver, alle buskadser. Kørte langsomt tilbage, lod igen det lange lys ransage vejen, grøften, cykelstien. Standsede ved gården, som tilhørte den ariske landmand, der plejede at hjælpe Nina med hø og halm, og som P.J. havde været så indtaget af, og kiggede ind ad vinduet, hvor vi så, at han iklædt støvet, blå kedeldragt var faldet i søvn i en stol foran fjernsynet, mens en ung mand, der kunne være hans søn, var i gang med at reparere en omvendt knallert midt på stuegulvet. Den ene sov, den anden var optaget af møtrikker; en uendelig fredelig scene. Jeg så Hanifs ansigtsudtryk for mig. Rolig. Men det gør hun ikke. Sikker i sin sag. 
“Hvordan?” hviskede jeg til Selander, da vi dukryggede sneg os tilbage til bilen, “kan Hanif være så sikker på, at hun ikke dør et eller andet sted i nat?” Hun lyttede og nikkede. “Jeg mener, han har ganske mange penge på spil, og selvom vi har bluffet ham mange gange, så er han lidt for sikker. Der burde have været bare en anelse tvivl at spore i hans ansigt. Synes du ikke?”
Selander nikkede. “Som om, han visste, at hans investering inte befann sig et sted ude i mörkret og var i fuld gang med at dö af kulde.”
Vi stod lidt og kiggede på hinanden. “Det kan meget vel være,” sagde jeg. “Men jeg har lige fået en tanke.” Så gik vi ud til bilen og steg ind. Jeg vendte den og kørte igen op til Ølsted Kro. “Hvor mange er klokken?”
“Nästan tolv.”
“Jeg kom til at tænke på det halvåbne vindue. Vi er vel gået ud fra, at hun er kravlet ud af det, ikke?”
“Det har du slet inte nämnt for mig. Vilket åbent fönster?”
“Vinduet på toilettet stod på krog. Det lignede mere en provinsversion af Flugten fra Alcatraz end en almindelig udluftning, og jeg gik vel simpelthen ud fra, at hun var hoppet ud den vej –”
“Jamen, varför sa du ingenting? Varför skulle vi så rende rundt inde på kroen og försöka hitta hende?”
“Jamen, hvorfor ikke? Hun behøver jo ikke være kravlet ud af det — jeg mener, hvis hun var, havde hun nok ikke gidet haspe det igen.”
“Vad nu hvis en annan var kommet ind udefra og havde tvunget hende ud af fönstret?”
En anden. Ingen af os havde vist lyst til at nævne A-ordet, jeg havde i hvert fald ikke. Han, denne lidet kriminelt udseende mand, denne tilsyneladende fredsommelige skikkelse, der var i stand til at trække i usynlige tråde tværs gennem landegrænser og på trods af al logik, var begyndt at minde mig om Den røde pimpernel, Keyser Söze, Voldemort, en uhyggeligt gennemsigtig, overjordisk gestalt, der kunne noget, almindelig mennesker ikke var i stand til. 
“Jamen, Hanif liknade inte en, der havde rørt sig ud af flækken,” sagde Selander.
Okay, jeg var alene med tanken om overmenneskelighed midt i det landlige.
“Vi kan jo ikke se, om han har været ude at rende, særligt ikke hvis han gør sig umage for, at det ikke skal se sådan ud. Men det kan jo også være ... en anden ...” Jeg var lige til at sige “den anden”, den hvis navn man ikke må udtale, og lige nu tænkte jeg på, hvorfor vi partout skulle hele vejen herover for at lade os afpresse. Det kunne han jo lige så godt have gjort telefonisk. Ville den anden have os herover? Havde Hanif virkelig solgt sin sjæl i en så uhellig alliance?
Inde i krostuen sad personalet og spiste. Vi undskyldte forstyrrelsen og forklarede, at vi stadig ikke havde fundet vores bekendte, som var stærkt medicineret og derfor lige så forstyrret.
“Nå, så kan jeg bedre forstå det,” sagde vores tjener og smilede bredt.
“Jeg undrede mig over, at vinduet på dametoilettet stod på krog?” sagde jeg henvendt til kromutter og tilføjede: “I det her vejr.”
“Det var den lokale bankoklub,” sagde hun og skar en grimasse. “Halvfems procent kvinder, du ved, ukrudt forgår ikke så let. Treogfyrre damer over halvfjerds, der spiser stegt flæsk med persillesovs i selskabslokalet, mere behøver jeg vel ikke sige? Først havde jeg det stående pivåbent et kvarters tid, men det blev for koldt, så fik den en kæmpe omgang friskluftsspray, men så stank der også af grannåle, så jeg besluttede bare at lade vinduet stå på krog.”
Jeg var ved at få ondt i kæberne af at smile venligt og kunne efterhånden også mærke, at dagen og kulden havde slidt på mig.
“En sidste ting,” sagde jeg derfor og mente det, “vi kunne vel ikke få lov at låne en lygte?”
Hun forklarede os, hvor den lå, i øverste skuffe i den statelige almuekommode i indgangspartiet, hvorefter vi bevæbnet med lygten afsøgte området ude foran vinduet uden at blive klogere: Jorden var, selvfølgelig, bundfrossen.

Da vi omsider kørte ind ad porten og ind i perlestensindkørslen, fik jeg et glimt af dem bag ruden, hvor de stadig sad, opslugte og torskedumme. Hanif kiggede kort, en anelse hånligt, ud af vinduet, da han så lygterne og hørte jeepens brede dæk på det rullende underlag. Bevæbnet med weekendtasker gik vi direkte op på førstesalen, valgte Tims teenageværelse, der så vidt jeg kunne se, ikke var rørt, siden vi havde været der sidst, låste døren bag os, tog en Apodorm hver og faldt så, helt, helt uhørt i søvn side om side i halvandenmandssengen. 

28.

Der var ingen andre end os i det tilsvinede køkken, da vi klokken 0900 troppede op i det forfængelige håb om, at vi måske kunne finde noget morgenspiseligt. Køleskabet var fyldt med åbne dåser og stank værre, end mine forestillinger rakte, for så vidt angik gårsdagens bankotoilet. 
“Sig mig, hvad var det, du spiste i går? Jeg så dig spise noget, lige da vi kom?” spurgte jeg for åben køleskabsdør. 
“Nårh, jag smagte bara på den där,” sagde hun og pegede på en dåse makrelsalat. Jeg tog den ud og inspicerede den. “Lækkert. Den skulle være fortæret eller smidt ud for ti dage siden.” Hun trak på skuldrene. “Smakade okay.”
“Skulle vi finde noget morgenmad et andet sted?” Jeg var en smule fraværende den morgen, havde samme fornemmelse med Selander. Vi talte ikke så meget, og mine tanker blev ved med at strejfe Nina, ikke så mærkeligt, tænkte jeg, det var jo hendes hus, vi opholdt os i. Jeg savnede hende. Savnede hende forfærdeligt.

Ølsted Brugs serverede horribel kaffe med skønt, friskbagt wienerbrød til, og vi satte det til livs med udsigt til julepynt på udsalg, og ikke så snart var vi færdige, før vi afsøgte hele det område, vi havde gennemtrawlet natten før. Da vi var stivfrosne, satte vi os igen ind til bindebånd til ti kr./pakke, julestjerner til ti kr./stk., juletræsfødder til tredive kr./stk. og to for en halvtredser, hvis man lige stod og manglede — spiste mere wienerbrød og drak mere kaffe.
“Hvis vi bare havde et våben,” sagde jeg og var efterhånden overbevist om, at Hanif havde nappet hende og stukket hende ind i skunken eller noget i den stil, “så kunne vi få hans tunge på gled. Jeg tror stadig, at jeg i hans sted ville passe bedre på min investering end som så.”
“Vi har da ett vapen,” sagde Selander snedigt. “Ude i bilen.”
“Nårh, ja!” Det var som at vågne indeni. “Hvad har du?”
“Autoinjektorer innehållande dödlig dosis arsenik, det vil sige två hundrede milliliter. Det var mycket lätt at opløse i vatten. Om jag kan få det ind i venen, skal jag inte bruge helt så mycket. Andre innehållende Rohypnol i lille-fugl-fald-død-om-dosis — altså inte, at man dör af det, men man besvimer godt nok snabbt. Igen, stærkere, om jag kan få det direkte ind i venen, men det er ingen betingelse. Så har jag et par venflons och--”
“Hvor i himlens navn har du arsenik fra? Du sagde, ingen nogensinde brugte det mere, hvor, hos en rottefænger?”
“Nej, nej, rottefængeren använder det ikke mere, de använder blodfortyndende, så rotterne forbløder, medmindre der er kommet nyere medel på banen, siden jeg sidst tjekkede. Næh, vet du, hvor jag har det ifrån?” Hun smilede stolt.
“Som sagt: nej.” 
“Du kommer vel ihåg, at P.J.’s hus genomgicks med en tættekam?”
Jeg nikkede og kunne gætte mig til resten.
“Der var arsenik iblandet stort set hela hennes viktualieskab. I sukkeret, melet, alla kryddorna--”
“Ikke i kaffen, vel?” Jeg fik fantommavesmerter ved tanken om den Nescafé, jeg havde brygget til mig selv første gang, jeg besøgte P.J. efter London. 
“Nej, inte så vidt jeg husker, säkert för att han selv drak af den. Men hela kartoffelmelsposen var ren arsenik.” Hun fortsatte, tilsyneladende helt oplivet: “De forgiftninger, vi känner till ifrån retsmedicin, er af overvejende kronisk karaktär, så jag har måttet tala med några kemikere for at finde frem til rette dosis. Dödlig dosis anges almindeligvis til två hundrede milligram, om arsenik finns på trioxyd-formen ...” Det kunne hun øjensynlig tale om længe, men til sidst afbrød jeg ved endnu en gang at aflire, hvad der efterhånden så absolut var min yndlingshukommelsesøvelse: “Som alle mennesker, der vil udtømme et spørgsmåls enkeltheder, udtømte hun sin tilhørers tålmodighed”. 
 Og derudover gjorde hun mig rent ud sagt bange. “Fint alt sammen, kun én hage,” sagde jeg og var på nippet til at blive vred. “Dine våben lider af samme svaghed som mine, nemlig at man skal helt tæt på. Faktisk er de ikke et hår bedre end mine. Havde du så bare disket op med et par bedøvelsespile. Jeg troede sgu da, du … jeg stolede på dig.”
Hun kiggede på mig med det mest skuffede udtryk, jeg nogensinde har kunnet spore i hendes ansigt. Hun mumlede noget om vores mangelfulde hånd/øje-koordination, og om, at vi under alle omstændigheder var to mennesker, der skulle tæt på, alt sammen mens hun så hjerteskærende skuffet ud. Jeg fik helt ondt af hende, men kunne ikke lade være med at føle mig nøgen og sårbar og svigtet. Vi sad lidt i stilhed. 
“Ved du hvad,” sagde jeg omsider, da kaffen og wienerbrødet var væk, og vi faktisk burde rejse os og gå. “Jeg tror, Hanif ved, hvor hun er. Og at det kløgtigste ville være at fortælle Hanif det hele. Alt fra hvordan August fik Nina myrdet til P.J.’s arsenikforgiftning og mordet på de prostituerede. Og så få ham til at hjælpe os. Et eller andet sted dybt nede i hans samvittighedsløse sjæl er han god nok. Jeg ved, der er mange lag ned, men vi har ikke rigtig andre muligheder. P.J. er på alle måder skrækkelig, men jeg vil ikke desto mindre have hende igen. Og hvis han vil have penge for det, så får han det.”
Hun trak bare på skuldrene. “Okay,” lød det mut.
“Er du ikke sød at lade være med surmule?”
Hun nikkede og fremtvang et lille smil. 
“Men jeg vil altså gerne lige smutte forbi Ninas gravsted på hjemvejen — Sigerslevvester er faktisk kun lille omvej, og det er egentlig en flot dag.”
Himlen var frostklar, solen netop brudt frem, og alting stod nu skarpt aftegnet. Der var lange imponerende istapper på den OK-benzinstander, vi havde udsigt til. Og jeg trængte til at besøge Nina, bare en kort visit, og så længe kulden tillod.

Og så kørte vi ned ad snoede, snævre landeveje med frostmættede marker på begge sider, gårde med istapper fra tagskægget og mærkelige isformationer, der var skudt ud fra punkterede tagrender og nedløbsrør, men jeg kørte ikke hurtigt, for de små veje var tykke af sammenkørt sne, og da jeg prøvede at bremse i et kryds, trillede bilen lige så stille videre af selv. Så var det, jeg kom i tanke om, at det her var en jeep, hvorpå jeg prompte satte den i four-wheel. 
Den lille bitte landsbykirke så forfrossen og kuldskær ud, som den stod dér helt alene, lidt hævet over landsbyen, og passede på gravstederne, der lå som sorte tanker for fødderne af den. Vi parkerede i tykt perlegrus bag kirken og så, at vi ikke var alene. 
Inde på kirkegården gik tre ældre kvinder og tilså, hvad der måtte være deres afdøde mænds gravsteder. Solen stod ned og badede kirkegården i et varmt lys, og de ældre kvinder så da heller ikke ud til at fryse; to af dem stod nu også helt stille i solen og kiggede på hver deres gravsten, prøvede sikkert at føre en slags samtale med deres gamle allierede. Jeg mærkede et kortvarigt stik af jalousi: Sådan ville jeg aldrig komme til at stå. Jeg har aldrig formået eller ønsket at danne en livslang forbindelse med andre end mig selv. Jeg skulle aldrig komme til at savne nogen, ikke på dén måde. 
“Ah,” sagde Selander og satte sig på en bænk med solvendt ansigt. Jeg gik hen til Ninas grav, som var blanksort med guldbogstaver, diskret og uden blomster. Nogen havde dog sørget for beplantning med gran, sikkert familien, der havde betalt sig fra det. Dér stod jeg så lidt og prøvede at sige noget til hende, men kom til at føle mig dum. I stedet tænkte jeg bare på hende, på P.J., på Sonia, og håbede, at et indfald ville gøre mig selskab. Jeg for sammen, da jeg mærkede en hånd på min skulder, og vendte mig. Det var Selander med en tyssende finger for munden. “Låt lige være med at vända dig om,” hviskede hun. Jeg stivnede. “Jag tror, det er David Lee dér bakom dig. Stanna kvar här.” Hun slentrede et par gravsten væk og stillede sig til at kigge fordybet på noget, der lignede et lille, gråt mausoleum. Jeg slentrede den anden vej og prøvede så naturligt som muligt at styre hen mod en vandkande henne ved kirkegårdsmuren og lod blikket scanne den del af kirkegården, jeg havde haft ryggen til før. En mand lå udstrakt hen over en kæmpe stor, hævet gravsten, som sandsynligvis husede en hel familie. Som var dette et skisportssted og gravstenen en solbagt klippe, lå han simpelthen og solbadede med sin varme jakke lynet op, som i trance eller søvn; fødderne stak ud over stenen, slapt hvilende, den ene underarm skærmede øjnene fra solen. Højde, vægt og skonummer så ud til at passe. Men jeg kunne ikke se ansigtet herfra, slet ikke så længe armen lå hen over øjnene. Man lagde ikke mærke til ham, for hans sort-grå tøj gik i ét med gravstenene, som en kamæleon, der trygt solede sig på en klippe.
Jeg fik øjenkontakt med Selander og trak på skuldrene. Hun rystede svagt på hovedet og gik ned ad en lille sti mellem gravstenene mod ham. Jeg blev stående og iagttog hendes fremfærd. Hun slentrede, gav sig tid til at stoppe op og kigge på gravstenene, stille og roligt. Jeg kiggede igen hen på den henslængte mand; han havde ikke rørt på sig. Så kiggede jeg i retning af de ældre kvinder, hvoraf der nu kun var to tilbage. Den ene stod og kiggede ufravendt på sin mands grav, den anden klippede i noget gran, ingen af dem lagde mærke til os, ingen af dem havde øjensynlig set ham. 
Selander stod nu to gravsten fra ham. Jeg rejste mig og begyndte at slentre over mod hende, men hun rystede på hovedet som for at sige hold dig væk. Hun havde noget i den ene hånd, tasken over skuldrene. Den lavendelfarvede dynefrakke var ikke klædelig, fik hende til at se anonym ud, uskadelig, gammel. Nu var hun skråt over for ham med ryggen til. Jeg nærmede mig forsigtigt, kunne ikke lade være. Nu vendte hun sig, stille og roligt og gik ind på gravstedet ved siden af ham, helt hen til muren, hvor hun kiggede ned i sin hånd og derefter tilsyneladende målte afstanden mellem sig selv og ham. Han lå ubevægelig hen, næsten som havde han omsider fundet fred. Og så gjorde hun det én gang til, med samme flydende bevægelse, som da hun rejste sig på Pierres Moules & Vin, lænede sig ind over bordet og smuttede mit tørklæde til side, så hun kunne se mit ar, skråede hun nu ind over den tyve centimeter høje hæk, der adskilte gravstederne, strakte armen fremad som i slowmotion og plantede sin autoinjektor i hans arm. Han for sammen med et spjæt, satte sig op, gloede målløst på hende, rejste sig. Jeg kunne se, at han ikke havde barberet issen længe, ikke at han nu havde hår, men han havde en skygge. Han stod lidt og kiggede og sagde et eller andet, som hun svarede på. Og så gik han, lidt kejtet, med armene lidt stift ud til siden, ned ad grusstien. Hun smilede sejrssikkert til mig og fulgte langsomt efter ham, satte ikke farten op, da han forsvandt rundt om kirken for at fortsætte ned mod parkeringspladsen, men stillede sig tværtimod til at vente på mig. 
“Hvad sagde han til dig?” hviskede jeg.
“Du behöver inte viska. När vi drejer rundt om hjørnet, ligger han i gruset och sover.” Hun lød triumferende. “Han sagde: ’Vad har du gett mig?’”
“Hvad har du givet ham?”
“Tillräckligt till at vi begge to i ro og mag kunne voldtage honom.”
“Lisa!” udbrød jeg forarget. Det lød ekstra grimt i hendes sædvanligvis pæne mund. 
Men ganske rigtigt, ikke så snart havde vi rundet hjørnet, før vi så den lange mand ligge udstrakt på jorden i skyggen af kirken. 
“Kom, lad os få honom ind i bilen,” sagde Selander, som tog fat under armene på ham og gav sig til at hive. “Ta tag i den annan ende.”
Han vejede til, og jeg er lille og svag og feminin, så det var mest for syns skyld, at jeg blev ved med ubehjælpsomt at forsøge at hanke op i hans lange stænger, mens mine øjne afsøgte terrænet til højre og venstre for det tilfælde, at vi skulle ende i sigtet fra en fuglekikkert, eller en af de stille enker skulle få øje på os. 
Megen mingeleren og broksammen fulgte, og det gav indtil flere knæk i min ryg, før det omsider lykkedes at få P.J.’s giftmorderiske nemesis placeret på jeepens trange bagsæde. 
Jeg blev derefter bedt om at gå ud af bilen og stå brandvagt, mens Selander riggede en venflon til. Hvad jeg lydigt gjorde. Nikkede venligt til en forbipasserende enke, fulgte landpostbudet med blikket, da han med stort besvær bar en pakke i en størrelse, jeg havde svært ved at rubricere som brev, hen til døren til et stråtækt hus. Observerede et par gråspurve i ivrig samtale og tænkte kortvarigt på meningen med livet, men så var det også slut; Selander var færdig og bad mig sætte mig ind.
“Og hvad har du nu tænkt dig?” spurgte jeg, da jeg manøvrerede bilen ud af parkeringspladsen og forsigtigt kørte hen ad den smalle landevej med retning mod gården.
“Jag har tænkt mig at tvinge honom til at fortælle mig, hvor P.J. er.”
“Jamen, hvad skal du med en venflon, når du har autoinjektorer?”
“Skrämma honom. Med en venflon virker det mere ... aflivningsagtig.”
“Du er ret P.J.-agtig lige nu.”
Hun skottede til den komatøse, ariske bøsse og sagde så surt: “Jag skulle jo nødig skuffe dig igen. Jag gör, vad jeg kan, for at leve op til--” Min pda afbrød hende, men den rungede fra kalveskindstaskens dyb ved hendes fødder, så jeg bad hende tage den.
Hun kiggede på displayet og gav et spjæt.
“Det är P.J.”
29.

“Hvor fanden er I? Jeg skal bruge noget hjælp her.” 
P.J. råbte ind i røret, så Lisa — der sad med pda’en i begge sine fremstrakte arme og stirrede forskræmt på den — og jeg satte os ret op og ned i sæderne. Jeg var ikke i tvivl om, at samtlige omegnens kartoffelbønder i én synkron bevægelse fik snuderne ud af kartoffelkasserne i undren over de fremmedartede lyde fra de fremmedartede fugle, som klimaændringerne havde ført med sig.
“Jamen, vad har hänt, hvor er du?” spurgte hun indtrængende pda’en, som hun ved at læne sig maksimalt tilbage i sædet forsøgte at lægge yderligere afstand til.
“Jeg er på gården, og I skal komme nu,” kunne jeg tydeligt høre P.J. skingre, og så kom klikket, men vi var allerede på vej ned ad den kun sporadisk bebyggede landevej, der førte til gården. Lige inden jeg skulle til at dreje ind i indkørslen, bad Selander mig holde ind til siden. 
“Vi bliver nødt til at være forberedte,” sagde hun, tog sin partytaske på skødet og klargjorde et par autoinjektorer, som hun lagde i lommen.
“Hvad med ham der?” sagde jeg og nikkede bagud. Der var de sidste par minutter kommet nogle klagelyde fra bedøvelsens dyb.
“Jag ger honom lidt mere, men låt mig lige tænke, for han skulle helst inte dö just nu, men han skulle helst heller ikke vakna på et ubelejligt tidspunkt, og det her er ikke noget, jeg gør varje dag …”
Så hun tænkte, og mens hun gjorde, ringede min pda igen. “Hvad bliver det til?” råbte P.J. ind i røret. “Jeg kan da ikke blive ved med at stå her, jeg har en allerhelvedes hovedpine og--”
“To sekunder — du kan ikke tale nu eller …?”
“Nemlig.” Og så blev forbindelsen kappet.
“Det er ikke så godt, Lisa, hun har hovedpine.”
“Åh, nej,” kom det fra Selander, der nu lå ind over vores bagsædeven, kilet ind mellem forsæderne, og tømte et eller andet, der forhåbentlig var rette dosis i hans venflon. Da hun var på plads igen, svingede jeg jeepen ind på gårdspladsen, hvor en grøn Honda holdt parkeret, og steg ud sammen med Selander, der sendte et sidste ængsteligt blik om på bagsædet. “Jag tør simpelthen inte ge ham mere just nu,” sagde hun. “Han har också slutat sige lyde. Ser han inte halvdöd ud?”
Jeg skottede ind på bagsædet. Han så helt almindelig besvimet ud. 

Inde i køkkenet stod P.J. med bagdelen op ad køkkenøen og pistolløbet rettet mod tre mænd, som hun havde linet op ad væggen som krigsfanger, der afventede henrettelse. Hun så ikke ud til at have sovet i flere dage, og i hvert fald havde hun ikke for nylig været i nærheden af kam og spejl, for håret stod elektrisk, rasende og tottet ud til alle sider, og hendes kohlstreger havde taget en løbetur.
“Godt,” sagde hun uden at vende sig, da hun hørte os, “jeg kan ikke holde dem i skak og binde dem samtidig, så begynd med ham tåben. Nej, giv mig en Kody først.” Hun strakte venstre arm ud, hvorpå Selander sporenstregs udstyrede hendes håndflade med en Kodymagnyl, men før det lykkedes Selander at finde et rent vandglas, var P.J. i fuld gang med at tørsluge pillen, hvad der fik hendes lange, tynde, senede hals til at ligne en Python, der åd et strudseæg.
 “Sidste gang låste vi tåben inde på et toilet, det rakte fint,” sagde hun omsider. Jeg hev stunkæp op af lommen og fikserede Ulrik med blikket. “Ved du, hvad det her er?”
Han rystede på hovedet. 
“Denne her karl,” sagde jeg og så kærligt på den og sandede, at jeg momentant var under indflydelse af P.J.’s møgkællingefims, “kan sende 160.000 paralyserende volt igennem dig og få dig til at drive ned ad væggen som en snotklat. Men det sker ikke, hvis du bare gør, som jeg siger. Roger?”
Han nikkede med barnlig alvor og stirrede på min gamle ven. “Gå så, op på toilettet ovenpå, foran mig ... tak.”
“Ej, kan jeg ikke få toilettet nedenunder?” bad han. “Der er iskoldt på det ovenpå. Der er ingen radiator. Og jeg kan ikke strække benene.”
“Desværre, det skal vi bruge til andre formål. De rigtige.”
Han blev ved med at plage, så da vi var nået op ad trappen, skubbede jeg ham simpelthen ublidt ind på et lille bitte toilet med løbende kumme og mug i vindueskarmen, tog nøglen, smækkede døren og låste efter mig. One down, two to go.
“Godt,” sagde P.J., da jeg igen dukkede op i køkkenet. “Hvem af jer har været spejder?”
Selander rakte en finger i vejret. “Tænkte det nok,” syrnede P.J. og fortsatte: “Fanny, gå ud i skuret og find noget tyndt reb, jeg mener tyndt, men stadig reb, for det er ikke til at fæstne de der tykke pølser ordentligt — åhr, kan du ikke gå med hende, du ved, hvad jeg taler om,” sagde hun til Selander.
Hvorfor vi begge to skulle ud og finde reb, forstod jeg ikke, men jeg havde ikke lyst til at argumentere med en version af P.J., der ikke kun var bevæbnet, men også havde hovedpine.
Ude i redskabsskuret var der alt for meget at vælge mellem, men vi endte med en tørreline af ældre dato, fordi overfladen ikke længere var glat og derfor ville være lettere at fastgøre, mente Selander. 
Da vi kom tilbage, fortsatte P.J. med at kommandere rundt med os. “Fanny! Lav kaffe. Jeg har ikke sovet i nat. Selander, giv mig en upper, jeg vil have den i røven, det er det eneste sted, jeg ikke er blevet stukket halvt ihjel af de sygeplejersker.”
“Jag har endast piller,” sagde Selander og rodede rundt i sin taske. “Amfetamin,” sagde hun og hastede over til P.J. med en pille, som hun stak i munden på hende, og som blev slugt uden, at P.J. på noget tidspunkt fjernede blikket fra, hvad hun hvæsende kaldte “to skide pisseafpressere”.
Jeg havde sat kaffe over, men kaffemaskinen trængte til afkalkning, så det gik langsomt og larmede så meget, at jeg et øjeblik tænkte, at P.J. nok ville skyde den. Jeg havde fået remoulade på ærmet, da jeg åbnede et skab i jagten på kaffebønner, og der var i det hele taget meget i vejen.
“Bind dem. August først!” kommanderede hun videre. “August, gå om bag køkkenøen, og læg armene om på ryggen.” Han lystrede med det samme, og P.J. blev ved med at holde pistolen rettet mod Hanif. “Fanny, du holder August i skak med stunkæppen, så dækker jeg Hanif.” Jeg gjorde som befalet, mens Selander bearbejdede hans håndled med tørresnoren. 
“Vores David Lee løber frit omkring, har jeg erfaret,” sagde P.J. “og her kommer det værste — det er altså for klamt, at han har opholdt sig i mit hus, at han har … med mig — August hævder, at han er nekrofil, og at han har misbrugt ham.”
Vi kiggede begge to mystificerede på P.J. og sagde næsten i kor. “Hvordan i himlens navn misbruger man en nekrofil?”
“Argh,” hvæsede P.J. indædt, “I ved, hvad jeg mener.”
“Nej,” sagde vi begge to i kor, men Selander var så koncentreret om sin opgave med at bagbinde August, at jeg fik lov at fuldføre alene: “Det ved vi virkelig ikke, men vi ved noget andet: Han ligger ude i bilen, dybt bedøvet.”
“Genialt,” sagde P.J. “Hvor løb I på ham henne? Ah, lad mig gætte: Kirkegården? Kapellet? Hvad lavede I dér?”
Jeg fortalte hende kort, hvad vi havde foretaget os.
“Men bortset fra det,” fortsatte hun, “så mener jeg, med misbrug, at stodderen blev liret op af at se min dødskamp, se mig blive dårligere og dårligere, hvor syg i låget kan man lige være, og så er han oven i købet LÆGE — Lisa, hvad siger du så? Eller det vil sige, forhenværende læge, for han blev nappet med naller & Co. dansende det helt forkerte sted en sen nat i hospitalsmorguen …”
“Og hvad så, när du var död,” sagde Selander uden at kigge op, “Skulle han så …”
“Nej,” sagde August, og det lød som et kvæk, for han havde tydeligvis ikke haft taletid længe. “Han var ikke interesseret i kvinder.”
“Nej,” sagde P.J. næsten overstadigt, “han var nemlig bøsse, nekrofil og hvad mere? Havde borebiller i hovedet? Under alle omstændigheder havde han vores August her til at opfylde sine behov, og jeg mener alle behov. Han gjorde sig selv glad ved at slå de prostituerede ihjel, og det tjente også en slags formål for August, nød vel også de knald, han fik for veludført arbejde — at August så skulle spille død og ligge under et lagen, når han fik den i røven, det var så bare en lille detalje –”
“Det har jeg ikke sagt noget om,” hvæsede August. 
“Hold din mund,” hvæsede P.J. bittert. “Jeg kan da godt tænke selv. Og nu jeg ser hele tegninger, kan jeg da også godt grine lidt ad, at han sagde jeg sprællede lidt rigeligt.” 
Hun fortsatte henvendt til Selander og mig: “Nød at planlægge vores død …”
“Skulle Fanny og jag också dö?” udbrød Selander målløst. Hun har nemlig en tåbelig teori om, at man bliver pænt behandlet, hvis man selv behandler folk pænt. Hævder altid, at “boomerangen kommer tilbage.” Men hun havde heller aldrig været i Australien.
“Ja, da, men først skulle I betale, og SÅ skulle I dø.”
“Hvad med dig, skulle du ikke betale — men bare dø?”
“Hun har ikke en rød reje,” kvækkede August. 
“Hvad?” skreg Hanif. “Hvorfor skulle jeg så afpresse hende, hvorfor fanden--”
“Noget skulle jeg jo sætte dig til for at få dig til at samarbejde, uden gulerod går det jo ikke, og jeg gik stærkt ud fra, at du var mest interesseret i at få foden under hende dér.” Han nikkede i retning af P.J. ”Og desuden har jeg betalt dig, så du har ikke noget at klage over.” 
“Jeg er færdig?” sagde Selander. “Hvad med fødderne?”
“Også fødderne.”
“Læg dig ner på golvet,” sagde Selander til August i et alt for blidt tonefald. Han adlød uden at kny, hvorefter de begge to blev usynlige fra den anden side af køkkenøen. Kaffen var gurglet færdig, og der var ikke længere nogen påtrængende grund til at stå med rejst stunkæp, så jeg skråede over August og fandt med besvær tre rene kopper, som jeg fyldte og fordelte. 
“Hvad har du dog brugt alle dine penge til?” spurgte jeg P.J. 
Hun slog det hen med hånden. “Så galt er det heller ikke, jeg har bare ikke nogen, øh, opsparing.”
“Hendes hus er belånt til sidste søm og møtrik,” mumlede August nede fra køkkengulvet. “Og det her gulv har ikke været vasket, siden jeg var her sidst.”
P.J. trak på skuldrene. “Jeg har jo købt en del kunst, som jeg ikke kan sælge. Markedet for den slags, jeg kan lide, er ikke, hvad det har været. Og de her saloner, jeg holder, trækker også tænder ud. Man kan jo ikke servere en hvilken som helst Champagne til Cornwells kunstelite. Og så har jeg nogle dyre vaner.” Hun tog pegefingeren op til næsen.
“Nårh!” udbrød Selander, som netop var dukket op bag køkkenøen. “Nu forstår jag allting bättre.” Hun kiggede spørgende på P.J. “Jag er færdig, vad gör vi med honom?”
“Læg ham ud på toilettet, mens jeg tænker og får min kaffe i fred.”
“Gör det själv,” sagde Selander, “han vejer en ton.” P.J. nippede til kaffen og lod øjnene pile i retning af Hanif. “Okay, Big Boy, af sted, du gør det.” 
Hun fulgte ham med løbet, mens han slæbte den korte, korpulente og uden tvivl tunge krop ind på toilettet.
“Tag nøglen, og lås udefra. Giv mig så nøglen, og sæt dig hen igen.”
Hun satte sig over for ham med sin Glock hvilende på låret. “Hvad synes du så, jeg skal stille op med dig, min ven?”
“Jeg skal ikke have nogen penge af dig,” fremstammede han, ligbleg i ansigtet. 
“Det siger du ikke,” sagde P.J. med et snedigt smil og kælede for sin Glock. Selander og jeg satte os ved bordet. 
“Nu gør du ikke noget dumt, vel?” sagde jeg indædt til hende.
“Jeg gør ikke dumme ting,” svarede hun selvbedragerisk og uden at tage blikket fra Hanif. “Sig mig, hvad synes du selv, der skal ske nu?” Det lød så kærligt, at jeg fik kuldegysninger.
Han rystede opgivende på hovedet, og jeg kunne se, at han var sekunder fra at bryde ud i flæb som en skræmt, snotnæset dreng, der havde rodet sig ud på mere oprørt vand, end svømmevingerne kunne klare. 
“Det bestemmer du,” nærmest hviskede han. “Bare du ikke gør mig noget, please, vil du ikke nok lade være med at skyde mig. Det gør så ondt!”
“Det gør så ondt,” parodierede hun uden nåde. “Det er sgu da også meningen, at det skal gøre ondt. Men hvis du opfører dig ordentligt og gør, som jeg siger, så sker der dig ikke noget. Af én grund og én grund alene.”
Han lignede en, der spidsede ører. 
“Du er ikke for klog, hvad … du kan vel køre igennem en IQ-test til normal, sådan cirka, ikke? Hvad ... et hundrede ligeud?”
“Et hundrede og énogtredive,” sagde han med grødet stemme.
“Nå! Det må jeg nok sige. Var det en autoriseret test? Lige meget. Nej, jeg vil helst undgå at slå dig ihjel, fordi du er en flot mand. Nydelig er du, rigtig nydelig!” Hun lod blikket glide op og ned ad ham på en respektfuldt apprecierende måde. “Og fremtiden har brug for flotte mænd, simpelthen, se dig omkring.”
“Jamen …” begyndte han, men kiggede lydigt fra Selander til mig. “Her er jo ingen mænd.”
“Nårh, lille skat!” sagde hun kælent. “Dum, men flot. Og det kan ikke nytte noget, at den menneskelige race fortsætter den eksisterende tendens med mænd, der bliver gradvis klogere og klogere og grimmere og grimmere, der skal være en balance ...” Og sådan fortsatte hun. Jeg spurgte hviskende Selander, hvad hun havde puttet i munden på hende, om det bare var amfetamin? Selander rystede på hovedet og hviskede tilbage: “Det var en kalktablet. Er du klar over, vad som skulle hända, om hun fik amfetamin?” Jeg kiggede spørgende på hende. Hun talte på fingre og hviskede: “Förhöjd fysisk styrke, hyperaktivitet, hovedpine, eufori, förhöjd selvtillid, kraftigt förhöjd aggressivitet, paranoia — tycker du, det er något, hun står og mangler? Som vi står og mangler?”
“Hvad hvisker I om?” P.J.’s hoved gik som en rovfugls frem og tilbage fra os, på den sikre side af køkkenøen, til Hanif.
Selander trak på skuldrene. “Basal neurofarmakologi, varför?”
“Fordi jeg prøver at tænke.” Hun kiggede frenetisk fra os til Hanif. 
“Vad stiller vi op med August?” spurgte Selander. “Skal han bara blive--”
“Vent! Jeg tænker,” sagde P.J. og fortsatte med at kigge fra den ene til den anden. “Vi bliver nødt til at tage én ting ad gangen, og jeg vælger at tage Hanif først. Kom, min ven, rejs dig op.” Stadig ligbleg rejste han sig. “Hvad g-g-gør du?”
“Som jeg sagde, gør jeg dig ikke noget, hvis du opfører dig ordentligt.”
“Det gør jeg!” sagde han lidt for højt og kiggede bedende på hende.
“Godt, så kører vi ind til advokaten, og hvis du gør det mindste forkert, skal du vide — det ved du allerede — at jeg ikke tøver med at skyde både dig og ham, jo, jeg gør for øvrigt — Selander, du tager med, så kan du bruge dit stads, det larmer ikke — nej, Fanny, giv mig din stunkæp, den larmer heller ikke, så skærer jeg lydløst struberne over på dem, når de ligger dér ude af stand til at bevæge sig.” Hun stirrede på ligblege Hanif og fortsatte: “Som du kan høre, er jeg fuldstændig utilregnelig, og hvad gør klog dreng i selskab med utilregnelig kvinde?”
“Han gør nøjagtig, som hun siger.” Han var blevet gusten at skue og lignede en gusten robot.
“Godt. Og jeg siger, at vi kører ind til advokaten, hvor du med det samme og uden omsvøb fortæller ham, at du er en skidt knægt, som har leget lidt for længe med dit nye photoshop-program og gjort din tante, mig, meget, meget vred. Du beder ham om at udlevere alle effekter og papirer, betaler ham, hvorefter alting overdrages til mig.”
Han kiggede ned. “Jeg har ingen penge.”
“Jamen, hvad havde du da forestillet dig?” Hun satte hænderne i siden og rystede på hovedet ad ham.
Han pegede forsigtigt på hende. “At du skulle betale?”
Et kort øjeblik lignede P.J. en, der skulle til at kaste sig over ham, men så var det, som om ti-øren faldt. 
“Nårh, ja. Ja, det havde du vel. Lad mig se. Jeg kan låne dig pengene.”
“Betal den räkning, P.J.” sagde Selander. “Bare betal den, för HELVETE da.”
“Jamen, I hørte jo, hvad August sagde? At jeg ikke har en rød reje. Og, for øvrigt, I hørte da også, hvad August videre sagde: At han havde betalt ham der.” Hun tog ham i kraven og stak næsen helt op i ansigtet på ham.
“Hvor meget?” hvæsede hun.
“10.000,” peb han.
“Hvad er det så for noget at sige, at du ikke har nogen penge?”
“Jeg har brugt dem.”
“På hvad?”
Da han tøvede med at svare, afsikrede hun sin pistol, og Selander var hurtigere end mig: “SLUTA NU!” skreg hun.
“Årh, ja, ro i trussen, han skal sgu da svare, når jeg stiller ham et spørgsmål,” vrissede hun.
“Jeg har med nød og næppe forhindret mit hus i at ryge på tvangsauktion.”
“Betal nu for pokker bare den regning for ham,” sagde jeg udmattet. “Du har skudt ham i låret to gange og gjort ham uarbejdsdygtig i en længere periode. Betal den lille bitte advokatregning for ham.”
“Den lillebitte advokatregning,” gentog hun og rystede på hovedet. “En lillebitte advokatregning findes ikke.”
“Er du sikker på, det var en kalktablet, du gav hende?” hviskede jeg til Selander, som en anelse forvirret stirrede på P.J. “Det tror jag,” hviskede hun tilbage. 
“Polly-Jean,” sagde jeg nu i det mest bedende tonefald, jeg kunne mønstre. “Stop nu ...”
“... og bara gör det,” afsluttede Selander.
“Jeg hader det, når I rotter jer sammen mod mig,” hvæsede hun. “Men godt så, det gør jeg. Jeg er åbenlyst i mindretal. Kom!” Hun hev Hanif i ærmet, men han strittede imod, om end på en høflig måde. 
“En anden ting: Må jeg ikke nok få mit kamera … bagefter? Billedet sidder i mit kamera, og hvis vi bare sletter det--”
“Lad ham få sit kamera!” sagde Selander og jeg i kor og gloede ondt på P.J., hvilket krævede en del mod. 
“Du får dit kamera. Vi går nu. Selander?”
“Jag kan ikke åka med, jag skal passe Rohypnolniveauet hos ham der.” Hun gav et kast med hovedet i retning af gårdspladsen, hvor jeepen holdt. 
“Fanny?” 
Jeg sukkede højlydt og gik ud i gangen for at hente min frakke. “Din frakke hænger på stumtjeneren oppe på Ølsted Kro,” sagde jeg surt til P.J., ”så du må finde noget af Ninas i skabet.”
Iført Ninas lækre rulamsfrakke puffede P.J. Hanif og mig ud ad døren, men da vi var steget ind i jeepen, kunne jeg mærke, at der var noget helt, helt galt, men kunne ikke umiddelbart sætte fingeren på det. Jeg vendte mig og kiggede om på bagsædet, hvor den slukørede Hanif sad og skubbede neglebånd op. Og så gik det op for mig, hvad der var i vejen: Vores nekrofile kirkegårdsfangst var væk. 

30.

“Han er væk,” skreg jeg og hoppede ud af bilen og for tilbage til huset. “Lisa!” råbte jeg. “Tag tøj på. David Lee er væk!” Så strøg jeg tilbage til bilen, åbnede døren og gav P.J. min stunkæp. “Du tager med Hanif til advokat alene, vi bliver nødt til at finde David Lee.” 
Jeg stod og hoppede og ventede på Lisa, mens P.J. fik Hanif om på køresædet, hvorefter jeepen trillede af med Hanif ved rattet og snuden af P.J.’s Glock boret ind i nakken på ham. 
Det var noget af en opgave. Lisa blev ved med at sige, at han ikke kunne være nået så langt i den tilstand, men spor i sneen var der ingen af, for snetæppet var så tyndt, at det nærmest lignede rimfrost, og så var det ydermere frossent. 
Først gik vi gennem tunnellen, hvor landbrugsmedarbejderens blod stadig sad sprøjtet op på væggen i kronbladsagtig formation, og ned ad stien til fjorden, hvor vi afsøgte buskadserne på og under morænebakkerne. Vi gik tilbage og afsøgte stalden, det mørke foderrum, sadelrummet, møddingen, foldene, ridehuset. Selander sagde hele tiden: “Han har fått alt for mycket til at gå nogen steder, det kan ikke passe.” Og han var jo heller ingen steder. Temperaturen føltes, som om den var faldet yderligere, og vi blev bundfrosne på ingen tid; til sidst kunne vi hverken mærke næser eller fødder og opgav og gik ind. Jeg stillede mig uden for døren til toilettet og fortalte August, hvad der var sket. “Kunne han være gået hjem? Og hvor er det i så fald?” Selander stod bag mig og rystede på hovedet og sagde igen: “Han har fått alt for mycket til at gå nogen steder, det kan ikke passe.”
“Vi har lejet et sommerhus ved Ølsted Strand, Maxivej 57,” sagde August. “Er der noget, jeg kan hjælpe med?”
Fra toilettet ovenpå kunne vi høre Ulrik sparke til døren og råbe: “Jeg vil ud! Jeg fryser.”
Jeg fandt et tæppe i stuen og oksede op ad trappen med det, smed det ind til Ulrik, der kiggede håbefuldt på mig fra sin ydmyge plads på brættet. Låste forsvarligt efter mig og susede ned igen. 
“Kunne vi inte lige så gärna lukke honom ud?” spurgte Selander. “Han gör jo ingenting.”
“Det ved vi ikke noget om endnu — kom.” Jeg hev hende ud ad døren og ind i jeepen, hvor jeg indtastede Maxivej 57 i GPS’en, og en stemme, der bestemt tilhørte en yderst nidkær kvinde, sporede os vej til det store, luksuriøse sommerhus på nulkommafem. Det var låst. Vi kiggede ind af alle vinduer og måtte konstatere, at huset var tomt. Jeg snuppede en brændeknude og skulle lige til at baldre det eneste vindue, der ikke havde termoglas, da Selander sagde: “Vänta! Du laver alt for mycket larm, vänta lige lidt.”
Og så listede hun af, øjensynligt for at rekognoscere, mens jeg stillede mig til at stirre vredt på vinduet, som var lige en anelse for lille til, at det ville være rigtig sjovt at kravle ind ad. Men hun var hurtigt tilbage. “Der är inte et øje i miles omkreds, inte én eneste bil i én eneste carport.”
Jeg slog ruden ind og fjernede så alt det tilbageværende glas i kanten, først med brændeknuden og til sidst med mine alt for fine terracotta-farvede kalveskindshandsker, der fik tydelige ridser og herefter måtte betragtes som ødelagte. Jeg kunne godt se, at det var mig, der måtte prøve at forcere det lidt for lille vindue, for Selander var bredere og højere end jeg. Hun gav mig et ben, og jeg fik overkroppen indenfor og var så ansigt til ansigt med et ikke særlig luksuriøst badeværelse, klinkehvidt og kedeligt. Jeg sprællede mig længere ind, fik fat i håndvasken og trak mig resten af vejen ind. 
Der var dejlig varmt i hytten, og jeg skyndte mig at lukke Selander ind. Vi afsøgte alle værelserne uden at finde vores nekrofile ven, og det fremgik tydeligt, at August og David Lee kun brugte stuen og et stort soveværelse med dobbeltseng. På et lavt, solidt egetræsbord ud for et vinkelsofaarrangement i sort læder lå en masse små plasticposer indeholdende forskellige pulvere og piller, alle med etiketter, hvorpå der stod ord som “Ronald” og “Annie”, endvidere en lille flaske med påskriften “Lucy”. Jeg fandt en indkøbspose fra SuperBrugsen i køkkenet og stuvede hele molevitten derned. Derudover fandt vi på sengebordet en Macbook Pro i nyeste version, magen til min, men jeg kunne ikke åbne den, for den krævede et kodeord. Og en gammel, smuk Smith & Wesson, Magnum .44, som jeg tømte for ammunition og deponerede i naboens skraldespand, godt gemt i en ældgammel kasse, der havde indeholdt sodavandsis af mærket ’Filur’. 
Da vi havde sikret os, at der i hytten ikke fandtes andet af interesse, satte vi os ud i bilen medbringende indkøbspose med indhold og bærbar og kørte tilbage. Lisa var tavs og modfalden, sagde den samme sætning igen og igen: ”Han er død af kulde. Et eller andet sted.”
Igen spurgte jeg August fra den anden side af den aflåste toiletdør: “Hvor kan han være taget hen? Prøv at tænke dig om.”
Men han anede det ikke, sagde han. Så var det ud og lede igen, og vi fortsatte, indtil vi igen var bundfrosne. Og sultne. Og hele tiden sagde Selander: ”Han er død af kulde. Et eller andet sted.”
Vi var netop ved at gå op ad trappen mod hoveddøren med en aftale om at forsøge at finde noget spiseligt i det uspiselige køkken, da jeepen svingede ind på gårdspladsen med Hanif ved roret og P.J. på bagsædet med pistolen boret ind i nakken på ham. Så vi ventede.
“Problemer?” spurgte jeg, da en tilsyneladende tilfreds P.J. og Hanif steg ud. Hun rystede på hovedet og sagde: “Han var en rigtig god dreng, og der var ingen problemer overhovedet. Det billede eksisterer ikke mere, i nogen form.”
“Hvorfor bliver du så ved med at vifte ad ham med den pistol?”
Hanif gik foran P.J. op ad trappen, og hun havde sin Glock stift rettet mod hans lænd.
“Jeg skal lige sikre mig, at han bliver helt dus med rollen som god dreng, før jeg tør slippe ham. Hvad med ...?”
Selander rystede modfaldent på hovedet og sagde: ”Han er død af kulde. Et eller andet sted.”

Vi diskuterede, hvad vi skulle stille op med den forsvundne David Lee. Selander var meget bekymret for, at hun kunne have dummet sig og blev ved med at tjekke sit Rohypnollager, som om hun dér kunne finde svaret på den forsvundne nekrofile skæbne. Havde hun givet ham for meget, spekulerede hun, så han havde slæbt sig bevidstløst af sted for at dø af overdosis? Et eller andet sted. Eller havde hun givet ham for lidt, så han i kun halvbesvimet tilstand havde slæbt sig et eller andet sted hen for at dø af kulde? Og så var der en helt tredje mulighed, som jeg slet ikke kunne holde ud at tænke på. Uanset hvad blev vi simpelthen nødt til at få noget at spise. Og mens vi gjorde det, kørte Lisas bekymrede hoved uafladeligt fra højre til venstre og tilbage igen og så forfra i frugtesløs søgen efter David Lee. 

Siddende ved bordet kiggede vi lidt måbende på tableauet: P.J. med pistolen rettet mod en nys løsladt Ulrik og Hanif, der nu fyldte vaskemaskinen, håndopvaskede, smed fordærvede madvarer ud og i det hele taget sørgede for, at vi snarest muligt kunne få noget at spise. Men da dåden var udført og køleskabet tømt, var der kun dåser tilbage i skabet og et brød i fryseren, så vi spiste en dejlig sen frokost bestående af mikroovnsopvarmet gummibrød med ananasskiver, makrelsalat, kidney-bønner, tun, kokosmælk, flåede tomater og torskerogn. Vi satte også en lille lækker anretning ind til August. 
“Vi skal op og hente din dynefrakke på Ølsted Kro i aften,” sagde jeg til P.J. og kiggede ud af vinduet. Det var allerede ved at blive mørkt. “Det kan være, vi kan få et par anretninger med hjem, men fortæl mig, hvad der skete den aften? Pludselig var du væk. Vi ledte efter dig overalt.”
“Det svømmer lidt for mig,” sagde hun langsomt og kneb øjnene sammen. “Jeg kan huske, jeg gik på toilettet på den dér kro, følte mig svimmel, stod lidt og lænede mig op ad håndvasken ... der var meget koldt, og jeg var vist ved at gå i gulvet, og så husker jeg ikke mere, før jeg vågnede op og stirrede ind i Augusts ansigt. Han smilede. Jeg spurgte og spurgte, sådan nærmest i drømme, og han svarede på alt, hvad jeg spurgte om — jeg har vist fortalt jer det meste. Han gav mig morgenmad, som jeg kastede op, så noget kaffe, og så begyndte det hele at køre rundt i hovedet på mig igen, og rummet blev større og mindre, og han kom tættere på og længere væk, det var som at være forgiftet, men i hovedet, ikke i maven.”
”Var David Lee der?”
Hun nikkede. ”I begyndelsen. På et tidspunkt tog han tøj på, sagde han gik en tur. Men det var August, jeg talte med, den sidste del af samtalen husker jeg slet ikke. Og så sov jeg vist igen, og da jeg vågnede op, havde jeg en knaldende hovedpine, og så sagde han noget, der pissede mig af, og ikke nok med det, jeg havde tisset i bukserne, opdagede jeg, og bad om at få lov at komme på toilettet, og så hånede han mig, fordi jeg havde tisset i bukserne, og det hele var ved at være for meget. Men jeg følte mig vågen og kunne pludselig mærke min Glock mellem benene.”
“Har du de bukser på nu?” røg det ud af mig.
Hun trak på skuldrene. “Det har jeg vel.”
“Vaskede du Glock’en før du ... ej, for pokker!” udbrød jeg og kiggede misbilligende på hende.
“August?” råbte Selander og rejste sig og gik hen til toiletdøren. “Hvad puttede du i P.J.’s kaffe?”
“Jeg ved det ikke, det var noget, David Lee--”
“Hvad hedder han rigtigt?”
“Han hedder sgu David Lee,” lød det inde fra toilettet “Johnson. “Det, han puttede i P.J’s kaffe, tog han fra en pipette, hvor der stod ’Lucy’ på. Han skulle altid more sig, kunne aldrig nære sig. Derfor sidder jeg herinde.”
“En pipette, hvor der stod ’Lucy’ på, sådan en var der da, ikke? spurgte jeg Selander.
“Lucy!” udbrød Ulrik nu. Under alt det her, oprydning, indtagelse af dåsemad og efterfølgende samtale, havde Ulrik været helt stille og siddet og kigget interesseret fra den ene til den anden. Men pludselig kom der liv i ham. “Han lovede mig noget Lucy,” sagde han henført. “Det er et dejligt navn, ikke. Det er der vist ingen her i landet, der hedder. Jeg har ikke hørt det navn siden “The Lucy Show” med Lucille Ball, kan I huske det? Jeg så det sammen med mine forældre, det var simpelthen så--”
“Lucy,” gentog Selander og ignorerede ham. Hun gravede pipetten med påskriften “Lucy” frem fra indkøbsposen og skruede låget af, lugtede til den, rystede på hovedet. “Ingen aning, vad det er.”
“Lucy,” gentog Ulrik drømmende. “Lucy in the sky with diamonds,” sang han og kiggede så forklaret rundt på den ene efter den anden. “ Sgt. Pepper’s Lonely Hearts Club band, 1967, det var dengang.”
“Så ti dog stille, din ubeskrivelige spade,” sagde P.J. og stirrede morderisk på Ulrik. Hun vendte sig mod mig. “Det er på tide, vi finder ud af, hvad vi stiller op med de stoddere, så vi kan komme hjem. Jeg stemmer for, at den dér,” hun gav et kast med hovedet i retning af Ulrik, ”ryger tilbage på toilettet, indtil videre.” 
“Vänta lige,” sagde Selander, der nu stillede pipetten ved siden af sin tallerken og prikkede til Ulrik, hvorved hun tydeligvis vækkede ham fra en drøm. “Undskyld, men hvad mener du?”
Før vi vidste af det, havde han snuppet pipetten og var i et spring omme på den anden side af køkkenøen, hvor han med alle tegn på velbehag lod pipettens indhold tilflyde i sit åbne gab. “Vad fa’en ...” råbte Selander, som for over til ham og snuppede pipetten.
“LSD,” sagde han bevæget og med lukkede øjne. “Det er over fyrre år siden ...ah!” Han lænede sig tilbage i stolen med hænderne bag hovedet og sukkede dybt og velbehageligt.
“Du gode Gud,” udbrød Selander. “Der skal inte mere end 0,25 - 0,50 mikrogram til at framkalla en akut sindssygelignende tillstånd af op til tolv timers varighed.” Hun kiggede anspændt på P.J., som rejste sig og pegede på Ulrik med Glock’en. “Op på toilettet med dig, du er for mærkelig.” Ulrik rejste sig smilende og forsvandt ud døren med P.J.
Selander smed resten af pipettens indhold i vasken og skyllede efter. “Så er hun trots allt undskyldt, og om hon skulle fråga efter mere, så er der nu inte mere.” Hun smed pipetten ud og gik hen til toiletdøren. “August, sig mig — varifrån havde din ... ven ... alle de stoffer?”
“Han laver det meste selv, har en lille kemiker i maven,” svarede han inde fra dybet. “Eller også stjal han det, han stjal for eksempel arsenikken. Ellers skrev han bare en recept.”
“Hvad? Mistede han ikke sin autorisation?”
“Nej, han blev bare fyret — hvad har I tænkt jer at stille op med mig? Jeg vil gerne snart ud.”
“Han vil gerne snart ud,” sagde Selander fra køkkendøren og trak på skuldrene. “Vad stiller vi op med honom?”
“Han skal bare aflives,” sagde P.J., der netop da dukkede op ved siden af hende. “Men sig mig en gang,” fortsatte hun henvendt til Hanif. “Ulrik siger, at der skal fyldes på pillebrændefyret, ellers går varmen, men der er ikke flere træpiller, og han siger, at vi bare skal putte almindeligt brænde i, men vi må ikke putte det i stokeren, det skal i kedlen — og det aner jeg jo ikke, hvad er.”
“Skal jeg gøre det?” Han rejste sig. “Ja, tak,” sagde P.J., hvorefter hun og Selander satte sig igen. 
“Fortæl lige færdig,” sagde jeg til P.J. “Du gik på toilettet ... og så?”
“Ja, og fik Glock’en ud, og så gik jeg tilbage, og så var der ikke så meget at spille om. Så jeg tvang ham simpelthen ud i bilen og herop. End of story.” Vi hørte døren smække bag Hanif og så en lygte bevæge sig i retning af brændeskuret. 
“Havde han ikke nogen skydevåben?” Jeg tænkte på den Magnum, vi fandt i sommerhuset. 
“Sikkert, men jeg tænkte måske ikke så meget eller så godt på det tidspunkt. Og han anede vel ikke, at jeg havde jern i trussen, så hvis han havde et skydevåben, var det i hvert fald ikke lige ved hånden.”
“Bra, men vad stiller vi op med de här människorna?” spurgte Selander. “Vi skal videre.” Hendes øjne scannede stadig lokalet og tilkastede de efterhånden mørke ruder ængstelige blikke.
“Ja, altså, Ulrik skal vi bare sige farvel til. Han fatter ikke en pløk, aner ikke, hvad der er foregået,” begyndte P.J. “Hanif er vel også uskadelig, nu, hvor han ikke har de billeder — der var flere, skulle jeg hilse at sige. Tre i alt fra tunnellen, forskellige stadier.”
I samme øjeblik, hun sagde det, hørte vi lyden af en startende bilmotor og for hen til vinduet. Så kom der lys i lygterne på Augusts grønne Honda. “For satan,” råbte P.J. og styrtede ud af køkkenet og ud på gårdspladsen, hvor hun forsvandt i mørket. Vi hørte tre skud og derefter et brag, da bilen ramte en af smedejernsportens granitbornere.

”Hvad skete der med bilen?” spurgte jeg meget højt, da jeg omsider hørte døren smække i gangen. 
”En ordentlig bule i kofangeren, derudover: Ikke en skid,” svarede P.J. 
“Vad er der dog sket med honom?” udbrød Selander ængsteligt ved synet af Hanif, der med ansigtet dækket af blod og øjnene våde af tårer blev gennet tilbage til køkkenet og ublidt tvunget ned i en stol.
“Ikke en skid. Hovedet røg ned i rattet, måske har han brækket næsen, men så kan han lære det,” svarede P.J. og så vredt på ham. “Sådan opfører en god dreng sig ikke. Du fik lov at gå ud efter brænde alene, og så stikker du af. Hvor troede du lige, du skulle hen?”
“Væk!” flæbede han. “Gå ud og se, hvad der ligger i brændeskuret. Jeg vil ikke være her mere, I er for uhyggelige.”
Jeg kiggede på Selander. Tårerne vældede frem i øjnene på hende. 
“Har du smärtor?” spurgte Selander Hanif med knækket stemme. Han nikkede og hev snotblandede tårer ind gennem næsen. Hun snuppede sin taske og gav sig til at rode i den. 
“Øh,” sagde jeg og skuttede mig ved tanken om at skulle ud i et brændeskur i buldermørke, “hvorfor fortæller du os ikke bare, hvad der ligger i brændeskuret?”
Selander kiggede tårevædet op fra taskens indhold. ”Hvad tror du, der ligger i brændeskuret?”
“Vent,” udbrød P.J. “Vil det sige, at du ikke har puttet brænde på?”
Han rystede på hovedet. “Jeg har ikke puttet brænde på.”
“Sid lige stille, lille skat, så får du lidt smärtstillande,” sagde Selander og tørrede sig om øjnene med ærmet. I mellemtiden havde hun trukket klar væske op i en sprøjte, hvis kanyle hun plantede i Hanifs lår, durk gennem jeansstoffet. Han gav sig lidt. 
“Hvad gør du ved ham?” spurgte P.J., som havde rejst sig og stod og hev i mig.
“Bare liten kodein. Og dét,” svarede Selander. 
“Kom,” sagde P.J. og hev mig ud i gangen, hvor vi fik dynefrakkerne på, snuppede lygten på kældertrappen og begav os ud i mørket. Brændekurven lå smidt uden for brændeskuret, og jeg vidste selvfølgelig godt, hvem der lå derinde og var meget kold. 

31.

Han lå midti, neden under et par fodersække, sandsynligvis i et forgæves, fortumlet forsøg på at holde varmen; hoved, ben og arme stak ud. Jeg satte mig på hug og ledte efter en puls, men fandt ingen. 
“Godt så,” sagde P.J. og skuttede sig. “Så har vi et problem mindre.”
Jeg rejste mig, snuppede brændekurven, bar den med P.J. i hælene ind i skuret og begyndte at fylde den med store brændeknuder. “Det vil jeg nu ikke sige, for hvad skal vi stille op med ham nu?”
Vi hankede op i hver sin side af den fyldte brændekurv og gik tavse hen mod den fjerne ende af stalden, hvor pillebrændefyret havde eget værelse. Vi stod længe derinde og kiggede og prøvede at finde ud af, hvad der var stoker, og hvad der var kedel, men regnede med, at det var den del af apparaturet, der var ild i, vi skulle bruge. 
Da vi kom tilbage til køkkenet, var Selander næsten færdig med rense blod af Hanifs ansigt, og han sad roligt og afslappet og lod hende gøre det, som en mishandlet hund i færd med at knytte sig til et nyt menneske.
“Jag vil åka hem,” sagde Selander. “Og det vil Hanif också. Jag har forklaret ham, vad jeg gjorde med David Lee og varför — jag regner med, I fann ham derude, död af kulde?”
Vi nikkede. “Han må være kravlet hen til brændeskuret og have prøvet at holde varmen med et par fodersække over sig,” sagde jeg. ”Men jeg vil godt lige have, at du tjekker og ser, om han vitterlig er død, man ved aldrig med sådan en som ham.”

Jeg ville også hjem. Eller lægge mig til at sove, kun for at vågne og opdage, at det hele var gået væk eller endnu bedre: at August aldrig var blevet født, og at mit største problem var, hvilken restaurant jeg skulle vælge i aften. Jeg kunne med min bedste vilje simpelthen ikke se, at der fandtes en god måde at afslutte det her på. P.J. var begyndt at klø i mig som en allergi. Jeg anede ikke, hvad hun kunne finde på, og var løbet helt tør for batterier til at klare den form for uoverstigelige problemer, som hun havde disse monumentale evner for at skabe. Så jeg kom med et uortodoks forslag.


Så sad vi der igen, men denne gang var vi seks. 
“Det var sandelig godt, I fandt jeres veninde igen,” sagde tjeneren, da han delte menuer ud. Han lød grangiveligt, som om han anglede efter en god historie, men vi nøjedes med at nikke og smile. “Og dejligt, at I har taget jeres mænd med denne gang,” tilføjede han, sikkert i håbet om, at dette ville resultere i bedre manerer end den forgående aften. Jeg skottede til Ulrik og håbede ikke, at tjeneren troede, han var min mand. 
Ulrik forstod slet ikke, hvad der foregik, men befandt sig efter alt at dømme i sin egen drømmeverden, og de eneste lyde, der undslap ham, lød besnærende som noget i retning af cellofanblomster og kaleidoskopøjne, så vi lod ham bare være. August var gjort bekendt med vilkårene: Han opførte sig eksemplarisk og fik mad. Var der det mindste optræk til noget, vi ikke brød os om, blev maden omgående udskiftet med 160.000 volt direkte ind i systemet. Jeg havde sat mig ved siden af ham og hængt min dynefrakke over stolen, så jeg havde nem adgang til lommerne, der husede min peberspray og min stunkæp. Jeg havde godt set tjeneren sende frakken et stift blik, havde læst hans tanker: Der er en stumtjener i indgangspartiet til formålet, men havde valgt at ignorere dem. Det dér med at fumle i dametaske er den sikre død. 
Selander og en nu noget kuet Hanif havde på ingen tid udviklet et mor/søn-forhold, så han var pacificeret.
Og heldigvis forholder det sig, i min velordnede verden, sådan, at den, der betaler, bestemmer: Jeg orkede ikke alle deres forskellige menupræferencer og al den sædvanlige og frem og tilbage, så jeg dikterede uden videre, at vi alle skulle have den samme treretters, som vi fik i går, så vi kunne koncentrere os om det, vi var kommet, og det var ikke kun for at spise.
“Vi tager Hanif først,” begyndte jeg, da laksen var serveret. Det var kun Selander, Hanif og jeg, der fik lov at få vin. De resterende fik vand. P.J. havde protesteret, men vi havde været to mod én på den gode måde. Det gjorde hende lidt fåmælt, så det var alt i alt en win-win-situtation. 
“Og jeg stemmer for, at han simpelthen tager med os hjem til Cornwell, og så er den ikke længere,” sagde jeg.
Selander nikkede. “Hört.”
“Hvis han lover ikke at blive en skidt knægt igen,” mumlede P.J.
“Godt,” fortsatte jeg og stirrede en anelse forbitret på Savojkålen. Den var ikke blandt de friskeste. “Ulrik?”
Vi kiggede alle på Ulrik, der lige da sad med lukkede øjne i sin egen verden og nikkede, som om han hørte musik på en iPod. Han havde ikke rørt sin mad. Jeg gav ham en albue. “Spis din mad. Det er mig, der betaler.” Som en morfineret kat halvvågnede han, kiggede på mig gennem smalle, velbehagelige sprækker og lukkede så øjnene igen.
“Kan du ikke spise hans mad?” sagde jeg til August. “Det er altså totalt spild, det dér.”
“Opfat det som en slags sidste nadver,” knurrede P.J.
August, som for længst havde suget sin forret, byttede tallerken med Ulrik.
“Kunne jeg så ikke få et enkelt glas vin?” spurgte August.
Jeg hældte op i hans glas, hvorfor ikke? Men P. J. snuppede det og gav det til Selander.
“Hvis jeg ikke må få noget, må han heller ikke. Jeg stemmer for, at vi bare lader Ulrik være, hvor han er, som han er — og på eget ansvar.”
Selander og jeg nikkede. “Så kommer vi til det svære: August.” Jeg vendte mig mod ham. “Hvad vi stiller op med dig?”
“Jeg har ingen forventninger,” sagde han bare. 
“Hvis det her foregik officielt, og du endte i retten,” sagde P.J. “så fik du livstid — hvor mange mord er det, du har på samvittigheden?”
Han slugte det sidste af Ulriks laks. “Lad mig se: Nina, fire prostituerede ...”
”Sig mig,” afbrød jeg. ”Når du siger ”fire prostituerede”, siger du så samtidig, at Sonia var prostitueret?”
Han rystede på hovedet. ”Overhovedet ikke. Hun var bare ... særdeles positivt indstillet over for en økonomiske indsprøjtning.”
”Så du betalte hende for ...?”
” ... at lege prostitueret for en aften. Hun syntes, det var sjovt.”
”Mon dog,” sagde jeg iskoldt og fik lyst til at myrde ham med mine bare næver. 
“Dertil kommer mordforsøg på mig,” hvæsede P.J. “Et meget smertefuldt mordforsøg oven i købet, der berettiger mig til betydelig kompensation, svie og smerte, tabt arbejdsfortjeneste og--”
“Hvad synes du, det skal koste, August?” prøvede jeg igen.
“Jeg har ingen forventninger,” gentog han bare.
“Du kan godt se, at vi bliver nødt til at aflive dig, ikke?” sagde P.J. “Smager den her kål ikke mærkeligt?”
Vi nikkede. Den smagte afgjort mærkeligt, lidt kemisk. 
“For hvis vi ikke gør det, så fortsætter du bare. Der går lidt tid, og så er du på nakken af os igen.” Hun foldede hænderne om sit vandglas.
“Det er jeg nok,” sagde han. 
“Hvilken form for aflivning kunne du tænke dig?” fortsatte P. J. uanfægtet af tjeneren, der netop da fjernede vores tallerkener. 
“Jeg kunne godt tænke mig den samme, som dyrene får, en kæmpe dosis bedøvelsesmiddel, så jeg meget hurtigt mister bevidstheden, hvorefter min hjerne dør, og jeg til sidst får hjertestop uden at mærke noget. Hestene så altid så fredfyldte ud i blikket — man skulle bare gå, før de faldt. Det lyder så grimt, når store dyr rammer jorden. Men det vil nok ikke være så slemt med mig, jeg kan også bare lægge mig ned — hvis det er lettere for jer, kan vi gøre det på dyrekirkegården, så I ikke skal bakse rundt med mig bagefter. “
“Det skulle du da nok kunne klare, ikke Lisa?” spurgte P.J.
August vendte sig venligt mod Lisa og sagde: “Hvis det er dig, der skal gøre det, skal du bruge pentobarbital i en latterlig høj koncentration, du må lige slå det op ... jeg kender ikke den nøjagtige dosis.” Lisa stirrede på ham med åben mund. 
Hanif begravede hovedet i hænderne og mumlede: “I er simpelthen for uhyggelige.”
“Vent nu lige lidt, Hanif,” sagde Lisa, “for jeg afliver altså ikke nogen.”
“Har du ikke lige aflivet David Lee?” spurgte August på en måde, der lød meget udfordrende. “Altså, ikke at det gør noget. Jeg bærer ikke nag, han var ved at blive ustyrlig, jeg er rigtig vred på ham over alt det sjusk og pjank, han har lavet, og--”
“Nej, jag har da ved Gud inte avlivat David Lee,” afbrød hun og fik farve i kinderne. Vores oksemedaljon ankom, så Selander hev vejret ind og fortsatte først, da tjeneren var gået. “Om han inte själv havde lagt sig i brændeskuret, var han i live nu. Der kan hänna det, at man ved hjälp af ren viljestyrke kortvarigt kan komme op til overfladen, og det gjorde David Lee så, men det holdt inte så länge, det gør det aldrig. Han frøs ihjel, jeg avlivade ham inte. Jag har et lægeløfte--”
“Det havde David Lee også.” August skævede ironisk til hende. “Men måske krydsede han fingrene, da han afgav det.”
Lisa sendte ham et iskoldt blik og fortsatte: “Jag gav ham en dosis Rohypnol svarande till den dosis, han gav os i P.J.’s hus og för övrigt ...” begyndte Selander, der stadig havde farve i kinderne over en beskyldning, hun slet ikke kunne acceptere. “Varför skulle jag også have Rohypnol, vad skulle jag ude ved sluserne?” fortsatte hun henvendt til August. “Förklara dig.”
“Dit hus skulle også være solgt, der var en enkelt interesseret, der meldte sig, og som vi kunne passe ind samtidig, men de trak sig. P.J.’s hus var ikke en gang værd at prøve at sælge med den belåning, men Fannys var let — på grund af beliggenheden.”
“Vi skal videre,” sagde P.J. surt og mumlede noget om, at hendes hus både var større og pænere end mit. “Jeg stemmer for aflivning.”
“Det må du så själv göra,” sagde Lisa, “Jag vil inte.”
“Jamen, hvad vil du så have?” snerrede P.J. ”At vi skal udlevere ham til det ikke-eksisterende politi eller overgive ham som morderen i en sag, der figurerer som opklaret og lukket i Cornwell?”
Selvom hun bestemt havde en pointe dér, var det et stykke tid siden, jeg lige så stille var begyndt at miste interessen i samtalen. Lidt efter lidt havde jeg kunnet mærke en kæmpe afstand lægge sig mellem de andre og mig, en afstand, som var behagelig. Jeg nød min mad uden at lade emnet røre mig, og jo mere vin, jeg drak, og jeg kan godt tage ved, jo mere generøs følte jeg mig. Da den tredje flaske blev knappet op, havde jeg selvfølgelig ikke tilgivet ham for Nina eller Sonia eller nogen af de andre og ville heller aldrig gøre det. Men jeg var lykkeligt befriet for enhver hævnfølelse. Og det var denne følelse, der fik mig til at sige:
“Jeg synes, det stopper her.”
“Hvad mener du?” spurgte P.J. irriteret. Hun sad og pillede i maden med en stikkende aura, der fik hende til at se rigtig grim ud. Bare vi dog kunne have givet hende et par glas til at tage de værste kanter. 
“Jeg mener, at det stopper her. Vi tager hjem og lader August gøre, hvad han vil, hvis--”
“Hvad med Sonia, hvad med Nina?” afbrød hun skingert.
“De kommer ikke tilbage uanset hvad.”
Hvad med dit hus?” nærmest skreg hun, “Vil du ikke have dit hus igen?”
Jeg trak på skuldrene og hældte mere vin op i glasset. “Næh. Egentlig ikke.” Før hun eksploderede i hovedet på mig, og jeg kunne se, det var lige oppe over, sagde jeg: “Jeg ville alligevel flytte. Jeg trænger til nye omgivelser. En ny begyndelse. Jeg har længe haft London i tankerne. Ja, jeg tror bare, jeg vil væk. Jeg orker ikke flere slåskampe. Jeg er træt.”
“Jamen, hvad så med pengene, du skal da have dine penge, kone!” Hun havde hævet stemmen pinagtigt, og ud af øjenkrogen så jeg folk ved nabobordene sende os blikke. 
”Det er nemlig det, jeg skal, og jeg er sikker på, at August er indstillet på en mindelig løsning.” Jeg sendte ham et sigende blik.
”Det kan nemt lade sig gøre,” sagde han uden at løfte et øjenbryn, ”når vi kommer tilbage, kræver bare en pc.” Jeg kiggede indgående på ham. Så mærkelig reaktionsløs, rolig, mindelig. Var han bare sådan, eller havde han en trumf i ærmet, han ikke havde trukket endnu?
”Ingen betingelser?” prøvede jeg.
”Næ.”
Jeg gloede målløs på ham. Der måtte komme mere. Men det gjorde der ikke, og han forblev aldeles udtryksløs. Til gengæld var P.J. i gang med at hidse sig op til nye højder. ”Du vil lade ham slippe med livet i behold, hvis han returnerer pengene?”
Jeg rystede på hovedet. ”Jeg vil slet ikke i nærheden af dine aflivninger uanset hvad. Vi må kunne finde på noget bedre. Jeg er mest mindet for bare at lade ham gå.”
 “Wow,” sagde August uden at kigge op fra sin mad. “Du vil bare lade mig slippe?” 
“På tre betingelser,” sagde jeg. “For det første skal jeg have mine penge. For det andet skal du love ikke at myrde flere.”
”Det er da ikke op til dig alene at bestemme, hvad der skal ske med ham, hvad bilder du dig ind?” P.J. var efterhånden så oprømt, at hun snart ville hænge i små klatter rundtomkring på væggene og ætse malingen af.
“Pengene får du. Det andet kan jeg ikke love,” sagde han ligeud. ”Men jeg vil selvfølgelig helst undgå det.”
“Kan du ikke se, at manden har et dødsønske?” P.J. var ved at blive hæs. “Han ligefrem tigger efter at blive aflivet! Her, hold min taske. Ellers skyder jeg ham en kugle for panden i al offentlighed.” Hun smed sin taske i mit skød og stormede af sted med retning mod toilettet. Jeg åbnede tasken og kom ansigt til ansigt med hendes Glock. Lidt efter rejste jeg mig også og tog båsen ved siden af hendes i besiddelse iklædt ikke mindre end to tasker. 

“Den tredje betingelse,” sagde jeg til August, da både P.J. og jeg var tilbage fra toilettet, “er, at du giver mig resten af mine smykker igen.” Han nikkede længe, men sagde ikke noget.
Da desserten kom, havde vi stemt om det, og P.J. var nedstemt, rasende og meget, meget grim at skue. Ulrik hørte ingenting, spiste ikke sin mad. Selander tog hans dessert. “Så mangler vi kun én ting — vad gör vi med David Lee?”
“Smider ham ind i den dér stoker eller kedel eller ...” sagde P.J. irriteret.
“Dur ikke,” sagde Selander. “Han kan for det förste inte være der, og for det andet ender Ulrik i så fall med knoglerne. De bränner inte ved den temperatur, de bränner ikke en gang i et krematorium, man är tvungen att knuse dem mekanisk.”
“Så putter vi ham på dåser og fylder Ulriks spisekammer. Åh, for pokker, lad ham ligge, kom nu, det ikke er vores problem.” P.J. igen.
“När tøvejret kommer, börjar han lugte,” sagde Selander.
“Og da er vi for længst væk.”
“Men det er Ulrik ikke.”
“Fuck Ulrik.” P.J. gloede irriteret på ham. “Han kan jo hverken sanse eller samle, det vil så sige, at han heller ikke kan lugte noget.”
Og sådan gik det, frem og tilbage i en evighed, indtil vi omsider blev enige om at bære ham ind i skoven bag stalden og lægge ham på dyrekirkegården. Det var udelukket at grave ham ned, så længe jorden var frossen. Der var ingen familie, der ville savne ham, han var enebarn, og hans mor og far var døde, fortalte August.
“Sig mig en gang, August — er du slet ikke ked af, han er død?” spurgte Hanif.
“Egentlig ikke,” sagde han. “Jeg misbrugte ham bare, men han gjorde ikke, som jeg sagde, han--”
“Du er godt nok næsten mere uhyggelig end hende dér,” afbrød Hanif og pegede på P.J. “Du er godt nok den uhyggeligste, jeg nogens--”
“Du har ikke mødt David Lee,” sagde August og så indtrængende på Hanif. “Hvis du havde, ville du slet ikke bruge det ord på den måde. Uhyggelig. David Lee var uhyggelig. Selv ikke de opgaver, jeg stillede ham, kunne tilfredsstille ham. Jeg er hyggelig, det kan jeg godt love dig.”
Jeg kiggede længe på ham, mens han sad og udbredte sig om, hvor hyggelig han var. Og så tænkte jeg på Nina. Og på Sonia og på de prostituerede, og langsomt forsvandt den forsonende stemning, jeg havde befundet mig i, og blev erstattet af en anden. Og jeg tænkte på, at jeg havde brugt et helt liv på at jage folk som ham, folk, der med koldt blod slog andre ihjel, så de selv kunne komme til. August lignede ikke mine drenge fysisk, havde hverken deres karisma eller talegaver, havde muligvis en anden dagsorden, men i bund og grund var de undfanget i den samme form for mudrede fiskesuppe. Og havde han ikke afslået min første betingelse, havde han ikke afstået fra at love at slå ihjel igen? Ikke en gang en løgn havde jeg kunnet fralokke ham. 
Mine drenge gjorde simpelthen ikke denne planet nogen gavn og ville aldrig komme til det. De skulle af hensyn til deres fremtidige ofre simpelthen fjernes. Det forholder sig bare sådan, at jeg aldrig har haft bødlens rolle, jeg har altid holdt mig til at udfærdige profiler og skrive under. 
Det gik op for mig med et brag, at jeg bare havde villet lade ham gå, fordi jeg, når det kom til stykket, var træt af det hele og værst af alt: en kujon. Men det var P.J. ikke, og August blev simpelthen nødt til at ende sine dage ved siden af sin ven på hundekirkegården. Der var vitterlig ikke andre muligheder, der gav nogen mening. Men det var der ingen grund til at fortælle ham nu.
Jeg fik øjenkontakt med P.J. hen over bordet og førte diskret pegefingeren op til øjet og nikkede svagt, et af mange tegn, vi har udviklet og brugt gennem de mange, mange år, vi har samarbejdet om ret og vrang i Cornwell-Grafton og nørdet lidt i det skjulte. Hun smilede. Og jeg kunne se, at hun begyndte at slappe af. 
”Er det virkelig mig, der skal betale igen?” sagde jeg, fordi jeg ikke kunne lade være med at vade i det. 
Alle kiggede ned i deres tallerkener, så jeg sagde bare: ”Nårh, ja.”
32.
 
Vi kørte hjem i tavshed. Jeg tænkte, at det nok var bedst, om vi ventede, til Selander, Hanif og Ulrik sov. Og så marcherede ham ud på dyrekirkegården og skød ham — det måtte P.J. tage stilling til, for det var hende, der kom til at gøre det, hende, der brændte efter at gøre det.
Jeg fik det decideret dårligt ved tanken og skottede til P.J. i bakspejlet, men kunne ikke se hende ordentligt i mørket. Hun og Selander sad på bagsædet med August imellem sig. Hanif og Ulrik sad klemt sammen på forsædet.
Da jeg holdt for rødt, førte jeg diskret hånden ned i lommen for at sikre mig, at pebersprayen lå i den venstre, hvad den gjorde, og stunkæppen i den højre, hvad den ... Jesus, Maria & Josef! ... ikke gjorde. Sveden sprang, da jeg famlede rundt i den tomme lomme.
”Kør, der er grønt,” mumlede P.J. surt omme fra bagsædet. Jeg lystrede, men panikken skød rundt i mig. Havde jeg tabt den? Det ville være en skandale, for jeg havde også tømt P.J.’s Glock for ammunition midt i mit fredsaktivistiske anfald. Havde August taget stunkæppen? Det var en endnu værre tanke. Jeg tog et par dybe vejrtrækninger og koncentrerede mig om, at jeg stadig havde pebersprayen, og om, at August stadig troede, vi bare ville lade ham gå, og så længe han troede det, ville han vel ikke tage den i brug? Hvis han altså havde taget den? 
Men så kom de, de kendte lyde omme fra bagsædet, tværs gennem den svagt spindende motorlyd, og håbet forsvandt. Først snappede den ene højlydt efter vejret, så den anden. Lige for næsen af mig lagde August nu stunkæppen på Hanifs skulder, lige så stille og forsigtigt, en dvælende berøring, og så kom lyden af Hanif, der højlydt snappede efter vejret. Ud af øjenkrogen så jeg ham sitre. Så var det Ulriks tur. Snart hørte jeg ganske svagt, dog rigelig tydeligt, fire mennesker trække vejret tungt og besværet. 
Jeg lod som ingenting, mens panikken spredte sig i mig. Min tur næste gang. Men han rørte mig selvfølgelig ikke så længe, jeg kørte. Jeg overvejede at blive ved med at køre, for så længe jeg ikke stoppede, skete der mig ikke noget; på den anden side ville jeg på et tidspunkt løbe tør for benzin; i mangel på bedre ideer sænkede jeg farten og håbede at møde en politibil, men samtlige politiets biler stod nok opklodsede uden for en rockerborg eller var i færd med at blive ommalede eller skilt ad i et varehus på Amager. I stedet koncentrerede jeg mig om at planlægge, hvordan jeg ville hoppe ud af døren, før jeg var kommet helt til standsning, måske lynhurtigt trække i håndbremsen, lige før jeg kastede mig ud af døren og fik pebersprayen i stilling. Jeg listede den op af lommen med venstre hånd og lod den blive liggende i håndfladen. Mine hænder rystede på rattet, og jeg holdt vejret, da jeg svingede ind i indkørslen. Og så oplevede jeg igen, at ting, der foregår lynhurtigt, kan forekomme, som om de sker i slowmotion: Augusts hånd var på håndbremsen før min samtidig med, at den velkendte fornemmelse indtraf: Som tog en gorilla fat i mig og rystede mig meget hurtigt. Jeg hørte lyden af mig selv, der snappede hårdt efter vejret. Og dér sad vi så, alle fem, ude af stand til at bevæge os. Før vi vidste af det, kom August drønende gennem perlestenene og ud på vejen i sin grønne, bulede Honda, mens vi hjælpeløst sad og så til, svimle og desorienterede.

Jeg aner ikke, hvor lang tid, der gik, før jeg kunne bevæge lillefingeren. Tidsfornemmelsen var væk, ydmygelsen fyldte det hele. Men netop da tre fingre lystrede, om end lidt langsomt, hørte jeg P.J. omme fra bagsædet.
”Fuck!” 
Jeg hørte hende åbne bildøren og så hende stå lidt og svaje, før hun stavrede langsomt ind i mørket og forsvandt. 
”Varfor gjorde han det?” lød det mat fra Selander. ”Vi ville jo inte gøre ham nånting.”
Jeg sagde ikke noget, men koncentrerede mig i stedet om at få førligheden tilbage i resten af kroppen. Ved siden af mig sad Hanif og Ulrik og bevægede prøvende deres fingre, Ulrik med et ulideligt begejstret udtryk i øjnene.
”Det var sgu sjovt,” sagde han efter et stykke tid, hvor jeg længe havde bakset med at prøve at få bildøren op med mine stadig slatne og ulydige fingre. 
Vi kom langsomt ud, den ene efter den anden og stod så usikkert på perlestenene og kiggede os forvildet omkring, før vi langsomt vaklede hen mod hoveddøren. 
”Fuck!” lød det fra et sted i mørket. Og så kom P.J. gående mod os, usikker på benene, men i et ganske fint tempo. ”Du har tømt min Glock,” snerrede hun og skubbede mig ind i hoveddøren, som jeg lige da var ved at åbne. 
”Det har jeg da, hvad skal du med den ladt? Nu?”
P.J. løb op ad trappen i en sær svækket gangartog kom tilbage, endnu før det var lykkedes os at få frakkerne hængt op. Hun forsvandt ud af døren og smækkede den hårdt efter sig. Jeg var langsomt på vej op af trappen, da jeg hørte tre skud lige efter hinanden og så et sidste. Og da det lige da gik op for mig, at jeg godt nok ikke var parat til fysisk vold, men måske til et par velvalgte sandheder, vendte jeg om, gik ned ad trappen, tog dynefrakken på og gik ud i gården for at vente på P.J.
33.

Meget usædvanligt for mig, men da jeg havde sovet seksogtredve timer i træk i huset, der måske kun var mit til låns, blev jeg liggende i min dejlige, bløde dobbeltseng og læste.
Firs procent af alle, der arbejder med døde mennesker er nekrofile, læste jeg blandt andet. Derefter kunne jeg, kortvarigt, ikke lade være med at sende bange anelser i retning af Lisa Selander. Men så læste jeg videre, at Patricia Cornwell, før hun blev forfatter, arbejdede i et kapel. Alle hendes bøger omhandlede destruktion af mennesker. Bevisbyrden mod hende var betydelig stærkere end mod Lisa Selander, der på mig aldrig havde virket opstemt, når jeg mødte hende på Retsmedicinsk. På den anden side havde hendes arbejde heller aldrig påvirket hendes appetit. Indicierne mod Cornwell — som denne by ikke var opkaldt efter — var derimod overvældende. Jeg kunne nemlig lige pludselig tydeligt huske, at samme Cornwell, der i øvrigt har skabt den mest iskolde, depressive heltinde i nyere tid (havde jeg også lige læst), i sin tid destruerede et maleri af Walter Sickert, “The Camden Town Murder”, der forestillede en nøgen kvinde, som forsøgte at beskytte sig imod en fuldt påklædt, men truende mandsperson. Det påståede formål med destruktionen var at føre videnskabeligt bevis for, at den dna, der var fundet på et brev, som Jack the Ripper angiveligt skulle have skrevet, og et, som Sickert havde skrevet, kun deltes af én procent af befolkningen, og at der dermed var overvejende sandsynlighed for, at Ripper og Sickert var én og samme person. 
Er det ikke utroligt, hvad folk finder på for at pleje deres nekrofile interesser? Cornwell satte derefter sit ry overstyr ved at skrive en begrædelig bog, “Portræt af en morder,” læste jeg videre, hvoraf det blandt andet fremgik, at Sickert havde været motiveret til mordet på grund af en penis-defekt; alle Sickert-eksperterne grinede i øvrigt ad bogen. Cornwell brugte endvidere to millioner pund på at opkøbe enogtredive Sickert-malerier, som hun sandsynligvis havde hede, nekrofile intentioner om at overfalde og tilintetgøre med en skalpel. Bare en strøtanke.
Men Sickert var interesseret i Jack the Ripper og mente, at han havde boet til leje i samme værelse i Camden Town som den berygtede seriemorder. Han frembragte et maleri af værelset, som han kaldte “Jack the Rippers Soveværelse”, og fremstillede det som “et mørkt, truende, næsten ubegribeligt rum”, en meget præcis beskrivelse, i hvert fald som billedet tog sig ud på min bærbare. 

Jeg er jo egentlig slet, slet ikke interesseret i kunst og litteratur, disse triste, triste ting, medmindre det drejer sig om fornuftige investeringer, men al denne utidige læsning kom sig af, at jeg havde besluttet mig for at finde en passende lejlighed i Camden Town og derfor havde følt mig tvunget til, ikke kun at finde en ejendomsmægler, men også at søge flere oplysninger om netop det område af London, som jeg er særlig glad for. Og under mine undersøgelser stødte jeg på “The Camden Town Nudes”, som er en række malerier af sorgfulde, nøgne kvinder, der slænger sig på diverse jernsenge. Herfra kom jeg til kvinden Cornwell og dermed lige lukt tilbage til den særegne personlighedstype, som jeg forgæves havde forsøgt at rense mit sind for, og som jeg herefterdags altid ville forbinde med lugten af citrus. Og dette, måske, at miste 1,2 millioner euro.
Da jeg var færdig med at sove og derpå med at læse og kigge på dystre malerier af soveværelser, korresponderede jeg lidt med min Camden Town-baserede Facebook-tilbeder, som skrev vidunderlige vers til mig, der ret beset kun handlede om, at det bare gjaldt om at få sex nu og ikke udsætte noget, for livet var forbi, før man vidste af det. En mand efter mit hoved. Sendte hans frembringelser videre til Nick. Så kunne han lære det. 
Men hvorom alting er, så ville jeg partout flytte til Camden Town, og det var nu ikke den værste fikse ide, jeg kunne komme i tanke om: Landsbymiljø, de skønneste restauranter inden for gå-afstand, så min nedsunkne forfod ikke blev unødigt belastet — og så elsker jeg jo engelske mænd, deres vege hager og store næser generelt, chief inspector Keith Knights specifikt. Alt i alt så jeg frem til et stille liv i kønne omgivelser med mange stedfortrædende eksaltationer, som jeg blandt andet havde til hensigt at opnå ved at stikke snablen ned i mindernes trug og genopleve mit spændende liv. Hvis jeg kunne huske det, altså. 
Dernæst blev jeg optaget af et andet billede. Jeg ville bare ikke finde mig i, at en død kvinde med en langstilket rød rose på brystet skulle forestille at være mig. Jeg gennemgik derfor de fotografier, jeg havde ved hånden, men var ikke tilfreds og betalte så en dyr kvindelig studiefotograf for at tage et par professionelle billeder af mig, fotografier som, da jeg modtog dem, øjeblikkelig fik mig til at briste i gråd: Der var ingen rynker, men der var skygger, der stille og myndigt fortalte mig, at jeg ikke længere var ung. Hvad var det for nogen skygger, hvor kom de dog fra? Hvad ville de?
Ville et af de billeder, hvis jeg indsatte det i stedet for kvinden med rosen — eller rettere: fik Loretta til at sætte det ind — medføre en nedgang i den mailstrøm, jeg må indrømme, jeg var ganske betaget over at modtage? Og var det så alligevel ikke bedre at beholde mindet om en nekrofil yngling, der om føje tid lå og rådnede på en hundekirkegård? Vent lige lidt — var den mailstrøm betinget af, at mine tilbedere mente, at kvinden var død? Kunne mailstrømmen bestå af skabsnekrofile verden over?
Det skulle jeg lige tænke over. Og jeg havde god tid, for Selander havde travlt på arbejde, og P.J. talte lige p.t. ikke til mig, fordi — ah, et af mine bedste minder fra min sidste Danmarkstur: Omsider, i fuldmånens frostklare skær, at læse og påskrive, omsider at forholde P.J., i hvor høj grad hun på alle måder trængte til at få skåret hovedet af, ikke kun, fordi hun følte sig kaldet til at knalde fire kugler i et stivfrossent lig, men mest på grund af alt det andet, mest for at være for meget på alt for mange områder og så det løse; at se hende reagere ved i en form for vulkanisk, monsunagtigt vredesudbrud at kyle sin Glock mod birketræet midt i gården og dernæst iagttage, hvordan samme Glock rikochetterede og ramte hende midt i panden; og efterfølgende være vidne til, hvordan dette afstedkom ren gul galde af aldrig før sete dimensioner, der foranledigede hende til i nærmest nedsmeltende tilstand at sparke til en sæk, som hun troede indeholdt træpiller, men som viste sig at byde på størknet cement, hvorfor hun brækkede foden og stak i et hyl, der skræmte to katte og, efter lyden at dømme, fik alle flagermusene i husfacadens vedbend til at hyle med. Og naget fra den aften simrede stadig som en mærkværdig gryderet i hendes mærkværdige hjerne og udelukkede under alle omstændigheder samkvem med mig, forræderen, antidarwinisten, krapylet.
Og apropos krapyl, så ringede Sam en lille, sjov sejr ind et par dage, efter vi var kommet hjem: Gartneren gjorde det. Hans tid, havde samme gartner med stærk accent berettet, gik med at skrabe høm af skoene og blive torpederet bagfra af livfulde firbenede. Og så kunne han i øvrigt ikke fordrage hunde. Hans familie, der arbejdede i citronplantagerne uden for Córdoba, sendte ham regelmæssigt små mængder Paraquat med almindelig post uden afsender, præcis som jeg selv plejede at modtage John Klostermyers hjemmedyrkede canadiske marihuana. Så tror pokker, han kunne holde alle de haver så lydefrit ukrudtsfri.
Dagene gik med at sortere mine ting. Mine tre hijab’er havde jeg pakket ned i en stor, sort skraldepose. De var ikke længere nødvendige, for arrene var blevet så små, at jeg sagtens kunne dække dem med gode produkter fra HR. Faktisk blev alt andet end min bærbare, få preciøse ejendele og min mageløse samling af designertøj sorteret fra. Jeg havde fremskyndet min afrejse, for ejendomsmægleren havde adskillige sagsnumre, der kunne have min interesse, og jeg havde ikke det fjerneste imod hverken uger eller måneder på Jubilee Hotel. 
Jeg pakkede alt mit tøj ned i tre store kufferter sammen med smykkerne, som var ankommet i en brun kuvert, poststemplet i Saint Helier, hvor så end det var; med kom selvfølgelig også cigaretetuiet i fjorten karat guld og billedet af min mor i den kostbare ramme. Så manglede jeg bare min lille Macbook. Skulle jeg virkelig til at proppe min kalveskindstaske, eller skulle den bærbare simpelthen ned i en kuffert? Mens jeg stod og kiggede på den og overvejede dens rejseskæbne, tikkede en mail ind fra Nick. Jeg havde vist presset ham lidt rigeligt med mit nyligt skærpede krav om ved mit indtog i London at mødes i kød og blod. I min sidste mail havde jeg spurgt, om grunden til, at han hele tiden holdt mig hen, monstro kunne være, at han allerede havde en kæreste?

RE: you & me
Til: oriana fallaci (ofallaci@hotmail.com)
Fra: nick edwards (edwards@hotmail.com)
Jeg har ikke en kæreste for jeg har ikke mødt den rette endnu og jeg vil ikke løbe hovedløst ind i noget. Jeg kan virkelig godt lide dig og jeg syntes om dig. Og jeg er ikke lige frem typen der kan vælge og vrage. Har du tænkt på at hvis der var en jeg ville have,så vil hun ikke have mig fordi jeg måske er for tyk. Jeg er et ganske almindeligt søndigt menneske.

Med kuldegysninger pilende ned ad ryggen og alle røde advarselslamper på katastrofeblink skrev jeg:

RE: you & me
Til: nick edwards (edwards@hotmail.com)
fra: oriana fallaci (ofallaci@hotmail.com)
Du har et BMI på 25, siger du, hvilket bare er “normalt” — men ok, mit er 20, så du er måske en lille smule buttet, men ikke for voldsomt, HVIS de tal, du har opgivet ellers er korrekte?

Hvorfor skulle jeg altid prale med mit BMI på 20?
Nuvel. Denne, min lille, toptunede, toptrænede FN-soldat, der havde kæmpet i alle årtusindets store krige, som havde sultet i Afghanistan, var blevet beskudt i Irak og havde stået foran en generalkommission og skældt dem ud, men bare lige p.t. slappede af med at arbejde som trappevasker og deltidsbrandmand og sovse sig til på den lokale grillbar, hvad der forklarede ejerskabet af en “hyggevom”, lagde omsider kortene på bordet: 

RE: you & me
Fra: nick edwards (edwards@hotmail.com)
Til: oriana fallaci (ofallaci@hotmail.com)
Nej min BMI er 30-35. ja jeg sagde vi kan altid “SNAKKE”. Og jeg er 1.67 og nu er det sagt og sendt og det er vel slut. 

Og denne mand havde foranlediget hed autosex? Havde lokket mig ned på det plan, hvortil jeg aldrig troede, jeg skulle synke? Lige inden jeg slettede alt, ringede til Loretta, som netop også havde slettet alt, efter at hun omsider med sine ferme netfingre havde foretaget en tilbundsgående undersøgelse af manden med den faste krop og de stribede bluser, der blev ved med at udsætte selskabskjolen og turen til kasinoet. Det viste sig, fortalte hun alt for bittert til sine syvogtredive år, at han boede i en husvildebolig i nærheden af trailerparken i Vestcornwell. Spendérkortet med hendes navn på var spærret og havde været det fra fødslen. Han var ikke cand.jur., havde slet ingen uddannelse. Havde aldrig haft noget med SmokeScreen™ at gøre. Og så videre. Og så sagde jeg til hende: “Touch & go, min pige. Mænd man skal man køre forbi og skyde i farten, og så skal man skynde sig væk. Drive-by lovers lever længst. Vejen frem: fornuftige investeringer, god spise, gode vine, en god nats søvn og ikke mindst: nallerne fra nettet.” Ét sæt regler til hende, et andet til mig. For i lighed med grimme mennesker har gamle kvinder intet at miste, ud over deres dobbeltmoral, og den er altså en lun satan. 

Jeg lukkede og slukkede og lagde den bærbare ind mellem tøjet i den største kuffert. Farvel, Nick. Jeg ved det: Jeg er fordomsfuld, snobbet og forfærdelig. Jeg hader fedme, dumhed og mangel på leverancer. Men jeg lyver også, når det gælder, dog kun når det kan betale sig. 
Farvel, P.J., vi snakkes ved, når du er blevet god igen. Farvel, Lisa, ab imo pectore. Farvel, Sam, sødeste, farvel, Loretta og husk det nu. 
Jeg kiggede ud gennem lamellerne i persiennen og ud på den begsorte vej. Farvel, hus; på gensyn, måske. Farvel vej, farvel naboer, godnat måne. 

 