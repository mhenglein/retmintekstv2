 
		
	

	
	





Kønslig omgang

 
0

Ah! Jeg kørte af sted i natten med musikken på, troldestrøm på blodet, troldestrøm i hjernen, tændt, tændt, ude efter piger, en elsker af den nye verden i en gammel bil. Jeg skruede helt op og lukkede øjnene for de modkørende lygter. Forude ventede tæt mørke.

Kom tættere på og kig ind i træerne
find pigen, mens du kan
kom tættere på og se
se ind i mørket 
følg dine øjne, følg dine øjne 

Jeg ville aldrig have været i stand til at slæbe hende ud i bilen, men se! Hun gik selv. Well, gik og gik, hun slingrede og vaklede og roterede og fniste og småvæltede og sagde dumme ting, dumme snøvlende ting, som ingen gad høre på. Hun lød som min mor, som alle skeder til alle tider. For at slippe for at høre hendes sniksnak-ævlebævle spurgte jeg hende:
”Hvasså? Er du med, hva’, har du spist op, kan du li hund?”
”Plidderpladder, snøvleøvlebøvle,” svarede hun så læspende og med små spytletter i mundvigen. Så sagde jeg det bare igen, for lyden af min egen stemme var beroligende. 
”Hvasså? Er du med, hva’, har du spist op, kan du li hund?”
Hvis ikke hun faldt i søvn i bilen, kunne hun få et drag over nakken eller en albue hårdt i næsen. Hvad som helst for at slukke kællingekæftens plidderpladder ævlebævle våsedåse vrøvlebøvle snikkesnakke om ingenting og tingeling og hus & hjem.
Hvis hun havde været en del af den nye verden og havde haft øjne et eller andet sted på sit lebbelegeme, havde hun tigget mig om min krop og friet til mig, før solen stod op. 
I morgen havde hun glemt det hele, lyden af sig selv, lyden af mig, af alle sine fordele, alt undtagen smerten i sine kønsdele.
Jeg åbnede bildøren for hende, ikke fordi jeg er galant, men hun skulle jo ind og var for bedøvet til klare opgaven selv.
Hun var en køn pige, og hun duftede uden lige. Hvad de dog ikke ruller sig i, fordi? Hvis hun ikke havde været så blank en skank, så havde hun åbnet sine ben for mig og var sluppet for skedebank.
Ind i bilen, luk døren, og så nikkede hovedet ned på brystet som den slaskedukke, hun nu var. Jeg startede bilen, og da jeg drejede ud fra kantstenen, lollede hendes hoved hårdt mod vinduet, uden at hun vågnede af den grund. 
 Jeg havde tjek på, hvor kameraerne uden for den bar sad, og jeg havde parkeret lige uden for deres rækkevidde, men så hellere ikke længere væk. For man vidste jo aldrig, om skederne faldt i søvn hurtigere end beregnet, og havde jeg regnet på det? Ja, det kan du tro, jeg havde, og jeg var god til det. Hele mit liv havde de sagt, jeg var dum og uduelig, og jeg havde heller aldrig kunnet en skid, men det her? Det her, det kunne jeg. Jeg kunne regne ud præcis, hvad de skulle have og herfra beregne mine bevægelser med minutters præcision. Det passede ikke, hvad de alle sammen havde sagt: For fanden – jeg kunne tjene kassen, og jeg kunne skrive poesi, som folk betalte for.

JEG KAN DIGTE SOM EN SKURK
OM MIT LIV MED SLATNE SØER
HVORDAN JEG PUTTER MØG DURK
I DERES ÆKLE SYDHAVSØER
 
Pis med de sydhavsøer. Det rimede bare. Nå, men det lille riff messede jeg for hende med min dybe katolske stemme på vej ud til Keinwalks Vulkanisering langt ude på byens yderste prærie, længere ude end de levende kommer om natten, helt ude ved vandet, hvor der lugter af vold og salt. Men hun hørte ikke en brik, hun sov bare og bevægede læberne, slikkede sig om munden.
Maskinhallen var omgivet af et trådhegn, der var fuldt af kæmpestore huller, så jeg kunne komme ind midt om natten, hvis det skulle vise sig, at de lukkede lågen om natten. Men hvorfor skulle de det, tænkte jeg i regnen i formiddags – hvorfor skulle de det, når der nu ikke stod andet end en rusten trailer og fire biler uden hjul og nummerplader. Jeg undersøgte stedet i tåget dagslys og fandt det passende fuldt af flintsten og gammelt jern og dåser og gummi og skumplast og rebstykker og sammenkrammede poser fra McDonald’s og plasticflasker og Smirnoff-flasker, intakte, ituslåede, og mange af dem, blåt fiskenet, der var viklet om bøjer, og en halv død havmåge i en helt blød gravtåge. Der var ikke en levende sjæl, så langt øjet rakte, og hvad skulle jeg med levende sjæle, men måske de var inde i maskinhallen; det kunne jeg jo være ligeglad med, bare de ikke var levende og til stede om natten. 
Da lebben og mig kørte derud efter en glad aften, var klokken tæt på 2, og pludselig blæste det op. Snart kunne jeg mærke vinden ruske i bilen, og vindstødene fik mig til at føle mig lige så vild udenpå som jeg er indeni, og jeg rullede vinduet ned og råbte DET RAGER HVEM, AT DU ER FRA GUDHJEM? ud af det et par gange, jamen hvorfor ikke? Når det nu altid sidder i halsen på mig og raser for at komme ud, og der var jo ingen mennesker her; jo længere jeg kørte ud mod vandet, jo færre mennesker, jo mere mig, og her, hvor var jeg kommet til nu, var der kun mig, vinden og den druggede skede. Og så var der fuldkommen sort.
Intet lys på bygningen, ingen lygtepæle på vejen, intet lys i miles omkreds. Det var kun billygterne, der kunne fortælle mig, at lågen var åben, så jeg kørte ind og trillede et par gange rundt om maskinhallen med parkeringslyset tændt, men det var samme søle på alle sider, og ingen mennesker nogen steder, men masser af plads til bælgmørke mig. Jeg standsede bilen hvor som helst, et eller andet sted tæt på hallen og kun for at få læ fra vinden. Jeg løsnede hendes sikkerhedssele, tog fat om skuldrene på hende – hev hende ud og smed hende på ryggen, vendte hende så om på maven og tog fat i hendes bluse og hev den helt op til halsen, så ryggen var bar, fuldendt, blød, et enkelt modermærke. Så tog jeg fat om benene på hende og trak hende hen over sten og knuste flasker, og hvad der ellers var, frem og tilbage og rundt i cirkler, til sveden perlede, og jeg kunne mærke min astma. Jeg vendte hende om og nærstuderede hendes ryg med lygten. Blodig. Fedtet ind i jord, fedtet ind i grus, fedtet ind i flænger og én ordentlig dyb sviner ved vingebenet. Jeg lyste hende i hovedet. Kridhvid. Snorksov.Bevægede læberne lidt, spyt i mundvigene.
Jeg satte lygten i munden og knappede hendes bukser op og hev dem ned til anklerne, og jeg tilstår, at jeg fik lyst til at lade kæppen tale, men ”det er ikke det, vi er her for, du og jeg,” hviskede jeg til hende. ”Lad os gå så, du og jeg, når aftenen igen spreder ben under himlen som en bedøvet patient på en briks. Lad os gå gennem halvtomme stræder og knurrende tilflugtssteder en anden god gang og i stedet nu fylde dine skanker med min gru og mine glubende tanker.”
Jeg skulle bruge blod. Jeg måtte fjerne det stramme jomfruonde med livets varme salt, fedte mit forehavende og få alting til at smutte. Jeg lyste rundt efter en sten, der kunne hjælpe mig, men der var kun de runde, de dumme og de uskyldigs, og jeg kravlede rundt som en falden engel, til jeg fandt en blank, sortblå flintsten, der kunne sprætte bøger op.
Og så gjorde jeg det, der gav mig så stor en tilfredsstillelse, at jeg aldrig vil kunne beskrive det; ingen ville nogensinde kunne forstå, at der skal være tid til at myrde og skade og skabe og tid til de dage og de hænders veje, som serverer et spørgsmål til dig: Skal vi altid drikke teen hver for sig? Eller vil du en dag forstå, at verden forandrer sig?

1


What. The. Fuck.
Sagde jeg, da jeg åbnede døren for lille, senede Polly-Jean, som jeg ikke havde set i en menneskealder, naturligvis fordi jeg ikke havde lyst. Mere om min manglende lyst senere. Det øsede ned, som det plejer, her og nu på P.J.’s paraply og videre ned på trappetrinet derfra, så det så ud, som om hun var den stråleindkapslede vandheks.
Og så sagde jeg det igen:
What. The. Fuck. Da jeg omsider havde åbnet den kuvert, som P.J. rakte mig i døråbningen som en slags løsen, og læst indholdet.
Og så lagde jeg virkelig lam trumf på i form af: ”Meget skal man høre, før ørerne falder af.” Og en hel masse mere i den stil, jeg ikke lige kan huske. Jeg var ellers i relativt godt humør. Rengøringsassistenten Roger på sytten var lige gået. Mere om ham senere.
Her stod jeg, påklædt og fuldendt, iført en stram, grå spadseredragt i helsilke fra Donna Karan og en makeup, der i alle lande og til alle tider burde kunne indgyde ærefrygt og beundring, og alligevel måtte jeg opleve at være i modtagerenden af det rene snavs. P.J. tyggede energisk på sit nikotintyggegummi som en vild hund med åben mund og spidse, gule tænder. Smask-smask-smask, lød det fra den offentlige anklager, som engang var min ven. Jeg kan lige så godt sige det med det samme: Jeg har OCD over for lyde, især tyggegummitygning, smask og nys. Nå ja – og læspen og forkert udtale af visse ord. 
Men. What. The. Fuck. 
Jeg kiggede op fra stævningen og så P.J. mosle selvsikkert fra sin placering på den rigtige og våde side af mit dørtrin og ind i min stue, hvor hun forgæves forsøgte at kvæle et latterbrøl. Med hovedet lænet lidt for langt tilbage og øjne, der afsøgte loftet, og arme, der baskede lidt som en fugl, gjorde hun bestemt sit for at holde latterbrølet stangen. Hun frydede sig. Ondskabsfulde menneske.
Nu spruttede hun uskønt af grin med blikket vendt mod krystallysekronen, som Figuretta netop havde pudset. Fordi hun elsker mig, som jeg elsker hende.
Nu brølede hun nærmest den onde latter ud af sin åbne mund, og jeg fik frit fuldt udsyn til tyggegummiet, som jeg kunne konstatere lige da opholdt sig bagest i ganen; derpå bukkede hun sig sammen om sig selv med en undertrykt fnisen, der lød som en lang, rullende prut. Da hun rejste sig op i sin fulde højde sagde hun: ”Så tog den dig omsider i røven. Det manglede bare.”
”Det manglede bare?” gentog jeg tonløst. ”Hvilken den tog mig i røven?”
”#Metoo.”
Jeg kiggede ned på stævningen igen. #Metoo?
Jeg tog læsebriller på og kunne endnu engang erkyndige mig om, at anklagemyndigheden – hvis repræsentant stod i mit hus og var ved at dø af grin – havde sigtet mig for uagtsom voldtægt, subsidiært magtmisbrug og sexchikane af fem mænd, hvis navne jeg naturligvis ikke var bekendt med. Forseelserne skulle være sket for fem år siden, det sidste år jeg forelæste på Institut for Kriminologi og lejlighedsvis havde stor fornøjelse af at tage unge herrer med hjem i min seng, præcis som tilfældet havde været samtlige de forgående år. Jeg kunne læse mig til, at jeg angivelig havde presset dem til at tage med mig hjem ved at bruge min magtposition på Instituttet og til overflod havde seksuelt forulempet dem mod deres vilje. 
Vanviddet overvældede mig, vanviddet i sigtelsen, altså. Som om jeg nogensinde havde haft brug for at forulempe nogen. Som om jeg nogensinde havde haft brug for at voldtage nogen – og hvordan de kunne konstruere tanken om magtmisbrug, om, at en person som jeg overhovedet havde brug for at misbruge en magt, jeg ikke engang havde, det var noget, jeg skulle bruge en særligt krøllet hjerne til at forstå. Og sådan én havde jeg desværre ikke. 
Ved siden af mig kunne P.J. ikke helt holde op med at grine.
”Jeg forstår ikke, hvad du griner ad.” Det er muligvis en velbevaret hemmelighed, at iskolde mig, kynikeren over alle kynikere, selve kynismens moder, faktisk kan blive ked af det. Men det gjorde mig faktisk ked af det, at min engang gode ven P.J. grinede ad mig på denne måde; det gjorde mig endnu mere ked af det, at hun, der var anklagemyndigheden, vitterlig var gået med på at føre denne sag. Hun vidste jo godt, hvad der var op og ned i det her. Dét var magtmisbrug.
Hun holdt sig for munden, midt i min stue, men formåede ikke at tvære grinet af. Ingen forventer at se en offentlig anklager té sig på den måde, men sådan var det. Som en vennetjeneste, fortalte hun, havde hun afløst stævningsmanden – må man det? Det tror jeg næppe – for personligt at aflevere stævningen. I hoveringsøjemed, er jeg sikker på. Det er godt at have venner, de rigtige steder. Bare synd, det ikke hjælper. Og nu vi taler om vennetjenester: P.J. var faktisk en så god ven, at jeg for ikke så længe siden brugte tid på at finde en ægte Charles X skildpaddedåse til hende – uden kantafslag. Men der skete noget for nogle år siden, en hjerneblødning, har jeg mistanke om, for hun ændrede helt karakter, blev ondskabsfuld og begyndte at rode rundt med store skydevåben og bruge dem. Og nu skraldgrinede hun over, at anklagemyndigheden havde påtaget sig at føre en absurd sag på vegne af fem mænd, hvis navne jeg aldrig havde hørt, og som naturligvis kun var interesserede i erstatningssummerne.
Det var meget lidt sjovt, men i stedet for at blive bitter på stedet, mærkede jeg et raseri bygge rede i maven, hvorfra det langsomt arbejdede sig op gennem tarmene, kastede sig rundt, rejste videre op gennem spiserøret og endte som en sur bøvs i munden på mig, hvor den lagde til rette som virkelig fæl ånde.
”Det er uforskammet!” brølede jeg nu med min virkelig fæle ånde. ”Jeg kan ikke gøre for, at jeg er så lækker, at alle vil knalde mig.”
”Var så lækker.”
”Undskyld mig?”
”Og du udpegede dem jo selv.”
”Jeg nikkede til dem, jeg gerne ville have med hjem, ja. Nikkede. Siden hvornår er det blevet sexchikane og magtmisbrug? De konkurrerede jo, for fanden. Og pralede: Dem, der kom med mig hjem, var … særlige.”
Jeg gik direkte over til skabet og fremdrog et glas; jeg fyldte det op med Vecchia Romagna – de romerske guders drik, vidste du det? – og bundede det i ét drag, hvorefter jeg stirrede ondt på P.J.
”Giver du et glas?” spurgte hun næsten logrende.
”Nej.”
”Var der ikke en regel om, at undervisere ikke måtte omgås seksuelt med deres elever? Giv mig dog et glas.”
“Omgås seksuelt. Tal dog som et normalt menneske. Og nej! Og så et nej til. Det sidste nej var til Vecchia'en.” 
Jeg krøllede stævningen sammen og tampede og tæskede den til en lille, hård kugle, der kunne vikariere som julepynt, hvis den fik lidt farve i kinderne; så snuppede jeg den lange kaminlighter, satte ild til den hårde kugle og smed den ind i pejsen, hvad der gav mig stor glæde og fornyet livslyst. P.J. sukkede og hævede de benene skuldre i skabagtig afmagt.
”Nå, nå, så kommer der bare en fremmed mand med en ny. Ingen undslipper sin skæbne”
”SÅ KNEPPER JEG HAM,” brølede jeg. Raseri kan få mig til at sige virkelig dumme ting, og jeg priste mig lykkelig for, at ingen andre lyttede.
Hun kiggede skræmt på mig, så jeg fortsatte: ”Hør nu lige her: Det var ikke forbudt dengang. Det er forbudt nu. Så hvad kommer det mig ved? Og de virkede altså ikke særlig forulempede, når de bagefter lå og spandt i mit egyptiske bomuld.”
”Måske var de bare høflige og fedtede for dig. Bange for at dumpe.”
”Jeg dumpede ikke nogen. Jeg havde ikke nogen til eksamen. De var voksne mennesker sidst i tyverne. Jeg holdt forelæsninger, gjorde dem klogere – jeg havde ingen magt over dem udover den magt, der naturligvis ligger i at være en umådelig bolbar kvinde.”
”Nå, men alle vidste det,” sagde P.J., som om det var relevant.
”Ja. Netop. Det var almindelig kendt. Måske er det nogle af de sure, jeg aldrig nikkede til – jeg kan jo ikke huske, hvem der var hvem, men jeg genkender ingen af de navne. Det er jo mange år siden. Sig mig – det må da være faldet for forældelsesfristen?”
”Nope. Man fjernede forældelsesfristen i 2018 – på grund af #metoo. Der var en erkendelse af, at eftersom man kunne konstatere, at det tog mange år for kvinder at samle mod til at træde frem, så var det bedre helt at fjerne den.”
”Træde frem! Du får det til at lyde, som om dette at ulejlige ældre kvinder med gamle, forstyrrede minder er en ærværdig aktivitet. Men jeg har jo lagt seng til mange, mange flere end de skide fem, mange hundrede faktisk, jeg ikke kan huske – faktisk kan jeg ikke huske et eneste navn. Kun ham, der døde.”
”Hvad?”
”Kan du ikke huske det? Francis Zanf. Ham, min hamster bed – Cornwell Bugle skrev samtidig, at jeg var en letlevende kendis og noget med, at der var 101 glatbarberede og ”kun let plettede mænd” i mit liv. Åh nej, nu skal vi så til det igen. Jeg bliver bitter. Jeg kan mærke det.” 
The Bugle var lokalavisen for Cornwell-Grafton, men bredt respekteret for på den ene side at have dybdeborende artikler og godt finansstof og på den anden for også at byde på det tarveligste tabloid-stof. Noget for alle, med andre ord.
”Jeg tror ikke, jeg kendte dig, da du havde en hamster. Hvorfor havde du dog det, og kan man dø af at blive bidt af en hamster? Kan jeg dog ikke i det mindste få en kop kaffe?”
”Nej. Du får ingen kaffe her. Og hvis hamsteren lider af en fætter til pølseforgiftning, som tilfældet var, og offeret havde nedsat immunforsvar, som tilfældet også var, så ja. Det var i den yderste ulækre ende af ubehageligt at vågne op med et lig i sin seng.”
”Nå, men hvad har du tænkt dig at stille op med det? De er fem mod én som udgangspunkt?”
”Jeg har tænkt mig at diskutere denne form for herligt frivillig samtykkesex – lød det moderne nok til dig? – med en gammel, ond muskelhund med advokatbeskikkelse, der aldrig har tabt en sag,” sagde jeg og marcherede ind på toilettet, hvor jeg satte mig på kummen, begravede ansigtet i hænderne og gentog en masse eder og forbandelser hurtigt efter hinanden.
Jeg havde virkelig andet at se til. Jeg kom hjem fra Europa-Parlamentet i går kl. 22.30. Havde sovet fint, morgenen var startet lifligt med Rengøringsassistenten Roger, alt var såmænd i skønneste orden. Jeg var parat til at gå i gang med vores nye sag om serievoldtægtsmanden, der specialiserede sig i lesbiske, men så stod P.J. dér som et ondt lyn i sin heksekapsel af regnvand og lagde sin absurde verden for mine fødder, og tvang mig ind i den, og nu, som jeg sad her, kunne jeg mærke trætheden og frustrationen fra det daglange møde i går igen blive trukket frem i knoglerne som en påført sygdom.
Jeg var blevet indkaldt som ekspert til støtte for 103 europæiske forskere, der forsøgte at få Parlamentet til at opgive deres stædige støtte til kriminalisering af sexkøb, fordi det er forskningsfaktum, at forbud ikke får prostitution til at forsvinde. Parlamentet bruger Sverige som eksemplet, der skal vise, at kriminalisering virker, men virkeligheden er dybt uenig. I Sverige ved man nemlig intet om, hvor udbredt prostitution er efter forbuddet. Socialstyrelsen, som skal monitorere udviklingen i Sverige, siger blankt, at de intet ved. Forbudsstøtter er bare henrykte over, at man kan SE mindre prostitution. Forskningen viser uigendriveligt, at et forbud driver sexhandlen under jorden og forværrer de prostitueredes forhold, og det er en fair beskrivelse af, hvad der sker. Jeg støttede forskernes opposition mod forslaget med en slidegennemgang bestående af billeder fra Sverige, der var taget af folk, som havde infiltreret prostitutionsmiljøet. Her kunne de se det, de ellers ikke kunne se: kvinder, der tager imod kunder, mens de sidder lænket til radiatorer eller vandrør, eller er spændt fast til senge i dybe kældre, hvor ingen ubudne kommer. Eller låst inde i små celler i en kæmpehal i et industrikvarter, hvor der står DÆKSPECIALISTEN på husfacaden. Der var billeder fra bordeller, hvor fortrinsvis udenlandske kvinder var immobiliseret med store doser opium, der tilflød dem gennem permanent påkoblede plasticrør. Der var med andre ord billeder af alt det, de ikke kunne se. 
De ville se 0 prostitution; de ville ikke se mine slides. Lige efter gennemgangen råbte et hysterisk parlamentsmedlem til en af forskerne: ”Det næste bliver vel så, at pædofile ofre skal have løn for deres arbejde og behandling for psykiske og fysiske skader ... fordi der findes ’mænd’ med disse lyster?” Jeg blev nødt til at gå på toilettet med en dansk forsker ved navn Christian for at græmme mig – det foregik ved, at vi stod med panden mod toiletvæggen. 
Nu opholdt jeg mig igen på et toilet, propfuld af akkumuleret og nys genopfrisket græmmelse og afmagt uden at kunne stille noget op. 
Men så ringede det igen på døren; jeg rejste mig og tjekkede i al hast mit misantropiske, gennempiskede ansigt i spejlet, og anede alligevel håb lige omkring øjnene, for jeg havde regnet ud, at det måtte være Figuretta, omsider – det eneste normale, veltænkende menneske, jeg kender og derfor holder umådelig meget af.
Figuretta er selvfølgelig ikke hendes rigtige navn. Jeg kalder Julie Jenkins, datteren af postmanden i Norfolk, for Figuretta Parfait, fordi – jamen det siger jo sig selv. Og nu var hun tilbage. Jeg bliver nødt til at sige det, som det er: Mit hjerte gjorde et hop, og al afmagt og træthed sivede tilbage til deres oprindelige udspring.

 
2

Jeg bogstavelig talt styrtede derud. Med to nye hofter og indrullering af Finitro i mit daglige pilleregime er jeg fuldt i stand til at styrte, rejse sig op som en vårhare og formelig accelerere fra 0 til 100 på under fem sekunder. Men det var bare et bud fra politiet med min PDA, et meget vådt bud, må jeg tilføje. Vandet dryppede fra hans næse, fra hans pande og fra den brune konvolut, som han rakte mig. Jeg havde glemt PDA’en på Sams kontor, og han havde lagt den til mig i skranken, men de havde nok forbarmet sig over mig, måtte jeg konkludere. God service fra politiet. Kan ikke sige, jeg er vant til det. Men det var altså ikke Figuretta, kunne jeg med nogen skuffelse konstatere. Dumme mig – hun havde jo også sin egen nøgle og ville jo ikke ringe på. Jeg vendte om for at gå tilbage, men så ringede det på døren igen.
Kvinden, der nu stod og rystede regn af sig i min døråbning, var ikke vidunderlige Figuretta, men hendes kæreste, Det Hollandske Snefnug med det borgerlige navn Joke Zonderkop, en navnemæssig fuldtræffer, eftersom Zonderkop betyder uden hoved og resten af hende er til at dø af grin over. Måtte et familiemedlem hente hende snarest.
Jeg kiggede spørgende på Joke og bredte mig i døråbningen som en kat, der slapper af på en brystkasse og til lejligheden fordobler sit overfladeareal. Hvad skulle hun dog her?
”Er Julie her?” spurgte hun med et ansigt, der tydeligt tilkendegav, at hun tog det for givet. Figuretta opholdt sig næsten altid her, fordi hun elsker mig, og jeg elsker hende, eller rettere: fordi vi har arbejdet sammen på et par ret afskyelige sager og aktuelt en maksimalt afskyelig voldtægtssag, der har hærget byen i halvandet år. For nu at være endnu mere præcis, så er Figuretta en form for føl hos mig. Hun udgik – med førstekarakterer – fra Institut for Adfærdspsykologi, hvor hun skrev ph.d. i profilering og kategorisering af voldtægtsmænd. Så tilbragte hun et år i praktik hos FBI’s afdeling for adfærdspsykologi i Quantico, og herefter opsøgte hun mig efter henstilling fra drengene i Quantico med henblik på yderligere oplæring og fine-tuning. Jo, jo, jeg er på mange måder igen kommet til ære og værdighed igen. I hvert fald må jeg konstatere, at både politiet i Cornwell-Grafton og andetsteds har bud efter mig på en ganske bastant basis. I går, pensioneret og ugleset – i dag, feteret, som det sig hør og bør. Jeg har det med andre ord fint, hvis nogen skulle spørge. 
”Næ,” svarede jeg, mens Joke fortsat rystede sig som en hund og tørrede sig over panden med et ærme, selvom den ikke var våd. 
Hun kiggede skrækslagent på mig. ”Hun gik på bar i går, og jeg har ikke set hende siden.”
Måske er hun træt af dig, fr. Hovedløs, tænkte jeg og håbede, at alt rysteriet ikke betød, at hun havde til hensigt at bænke sig i mit hus. Selvfølgelig havde fantastiske Figuretta omsider fundet en anden, gættede jeg, og det kan være hårdt for den forladte, det vidste jeg alt om. Jeg var stadig ikke kommet mig over, at Chief Inspector Keith Knight med et slag var forsvundet ud af mit liv og kunne observeres i sin kones selskab, da jeg gennem vinduet grædende gloede på, at de så fjernsyn med deres ældede fødder på hver sin skammel. Ja, jeg, en af verdens mest formidable kvinder, må tilstå, at jeg vindueskiggede på min aldrende ekselsker og græd. Alligevel brugte jeg meget tid, senere, på at finde det rigtige ord for den lugt, der beskriver ældre mænds testikler, lige efter de lige har været i bad. Det lykkedes aldrig, og det nager mig stadig. 
Men hør nu lige her. Er det egentlig ikke lang tid siden, vi sås sidst, om jeg så må sige? Det foresvæver mig, at det hele, sidst du kiggede ind, var noget rod. Blandt andet var jeg optaget af en hed korrespondance med en mand, der hævdede at være en toptunet, toptrænet FN-soldat, som havde kæmpet i alle årtusindets store krige, sultet i Afghanistan og var blevet beskudt på Balkan, men viste sig at være en stærkt overvægtig trappevasker i en af Londons mere slidte forstæder, og som ingen hær nogensinde havde huset. For nu bare for at nævne ét eksempel på rod. Så var jeg jo også blevet frasvindlet mit hus og med det 1,2 millioner euro og var på vej til et nyt pensionistliv i Camden Town. Alt var pakket ned, men så havde de ringet. Lad mig bare sige, at ganske mange ringede ganske meget og ville have mig og min hjerne. Pludselig var der ingen grund til at trække sig tilbage til Camden og dyrke min egen uretmæssige tilbagetrækning med regelmæssige morgenæg på Cereal Killer Cafe ved Stables Market. Og så faldt jeg over dette charmerende hus, som var kærlighed ved første, andet og tredje blik. Du husker måske, hvordan jeg drømte om en passende ældrebolig til mig selv og Chief Inspector Keith Knight, et hus ved stranden, hvor vi kunne gå ture, hånd i hånd i mild blæst, sådan som ordentlige ældre mennesker ville gøre? Fortid alt sammen, forpurret af forsmået forelskelse, fornyet arbejdsliv og en skøn ældre bolig – det betyder, at der ikke var skjulte rør – med masser af trapper, som jeg dagligt og til benefice for min i forvejen gode dagsform må forcere, tillige beliggende i et godt kvarter med en selvvedligeholdende have, så jeg slipper for gartnere, der, fortæller min erfaring mig entydigt, oftest har nogle rigtig kedelige pletter på samvittigheden. 
Alle mine naboer er over firs og medlemmer af Ældre Foreningen, som indimellem arrangerer ture til spektakulære steder med handicapfaciliteter, for eksempel Odd Fellow Ordenes julemarked. Og så har medlemmer af Ældre Foreningen en central klageinstans, der gør det for dem, når de ikke selv tør, men det tør de som regel, er ligeledes min entydige erfaring. Omringet af en sådan demografisk overlegen subkultur føler jeg mig tryg. Selvfølgelig var der hunde, masser af hunde. Man kan ikke få alt, som man vil have det – siger jeg til mig selv, hver evig eneste gang jeg trækker skoene hen over græsset for at få en hundelort af. 
Du ved, hvem jeg er – vent, nu bliver jeg usikker – gør du ikke? Come on, alle – som I alle – kender til dr. Fiske. Der er ikke en magasin- eller avisforside, jeg ikke har prydet, jo Forbes’, men det skyldes, at de ikke aner, hvor godt jeg har gjort det på aktiemarkedet og i øvrigt slet ikke begriber, hvem jeg er: kvinden, den vidtbefarne, som flakkede meget omkring i egenskab af profileringsekspert, der hidkaldt opklarede mangen et mord i mangfoldige byer. Det er mange år siden, det var nødvendigt at udsige receptionssmøren: Mit navn er Fanny Fiske, dr. Fanny Fiske, men jeg lugter bedre end mit navn antyder. Jeg er adfærdspsykolog med speciale i profilering af serieforbrydere og arbejdede i en årrække som lektor ved det Internationale Institut for Kriminologi, der hører under Europa Universitetets Institut for Adfærdspsykologi og i sin tid blev opført på en pløjemark midt mellem Cornwell og Grafton, længe før byerne voksede sammen. Her underviste jeg politifolk og agenter i de mange aspekter, der indgår i forbryderprofilering. Jeg arbejdede også som konsulent både for EFBI, European Federal Bureau of Intelligence, og for statspolitiet i alle Europas Forenede Stater. Jeg gik for at være den bedste, nej, lad mig omformulere: Jeg var og er den bedste, og alle ved det og har altid vidst det. Især Cornwell-Grafton Politi, som havde et lille, uheldigt intermezzo med en opkomling ved navn Fanny Freddie – ja, man tror, det er løgn, men det kaldte hun sig, det uduelige kvindemenneske, i et håbløst forsøg på selvpromovering på min bekostning, er jeg sikker på. Heldigvis tog det dem kun fire måneder at opdage, hvor tilbundsgående uduelig hun var, hvilket kulminerede, da de fangede hende i at skrive af efter nogle af mine ældgamle profileringer. Og så begyndte telefonen at ringe igen, min altså, ikke kun fra den lokale politimyndighed, men fra politimyndigheder verden over. Tag også lige FN, Women Deliver, Verdensnaturfonden, EU-Parlamentet og andre større organer i mit virkefelt med. Det er også mig, de ringer til, de skal bruge konsultationer eller foredrag inden for mit brede kompetenceområde.
 Desværre er jeg blevet magelig med årene og vil helst gå tidligt i seng med en flaske Vecchia og Netflix. Rengøringsassistenten Roger forstyrrer ingen. Han kommer helst om dagen, fordi hans mor siger, han skal passe sin nattesøvn. Syttenårige er også taknemmelige og tidsøkonomiske. Ind og ud, og så er vi færdige. Ingen belastende overflødigheder. 
Så jeg vifter ofte tilbedere af med en træt armbevægelse, både de professionelle og de private. Jeg “orker knap nok længere at gøre de dumme bevægelser”, som min spastiske ven sagde, da en ufølsom person spurgte, om han havde fået noget sex for nylig. 
Fremskreden alder er blevet plusord, og jeg nyder i stor stil stedfortrædende vildskab, hvilket er endnu en grund til, at jeg holder så meget af Figuretta. Hun er mig som ung: Ser blændende godt ud og har min fine, faste krop, som hun tillige plejede at smide rundt med i bedste Fanny-stil – før hun mødte urtetriste Joke og blev en anelse lesbisk. Og så er hun en blændende profileringsekspert og bliver kun bedre af at være sammen med mig. Jeg vil gå så langt som til at sige, at jo mere hun er sammen med mig, jo bedre bliver hun. Også selvom vi måske bare spiser snegle eller ser Netflix. Bare det at befinde sig i min umiddelbare lader til at have en gavnlig virkning på alt ved hende, fra humør til udseende til tankekraft. Ikke for at prale, men jeg smitter. Det er jo ikke tilfældigt, at Figuretta har anlagt en page, der er fuldstændig magen til min. Nej. 
Men så mødte hun urtetriste Joke, som får angstanfald, bare hun hører nogen sige indianer eller møder en kaukasier i poncho, dén slags, og bryder ud i gråd over en dørkarm. Og så blev Figuretta, trods Jokes afgrundsdybe, omfattende og synlige vanvid, lesbisk med Joke, og så måtte jeg jo selv til at til at gøre de dumme bevægelser og se Netflix alene. Det er virkelig en træls omgang at skulle bruge flere timer på at krykke sig op i alle ender bare for at få sex, og jeg gider også kun, hvis det virkelig ikke er til at komme udenom. Som tilfældet er med Rengøringsassistenten Roger, altid leveringsdygtig, grundig og effektiv. 
Nu stod Joke dér, våd og væmmelig, det tristeste og ængsteligste menneske på Guds grønne planet, og kiggede frygtsomt på mig. 
”Hun tager ikke sin telefon,” skingrede Joke med tårerne uklædeligt sprøjtende. Ville Dr. Ruth Westheimer, der som tiårig mistede begge forældre i koncentrationslejrene, være brudt sammen over, at nogen ikke tog telefonen, havde jeg lyst til at spørge hende. Eller var det dødsblikket fra Kali, hun lige stod dér og manglede?
I stedet sagde jeg: ”Måske har hun mødt en mand, som hun er gået hjem med og har gennemkneppet, hvorfor hun ikke gider lege lebbe med dig længere.”
”Hvor er du led. Hvorfor kan du ikke lide mig?”
”Hvorfor? Lad mig se: Du er opskriften på kedelighed, selve kedelighedens apoteose og definition; du er værre end reklameblokken på Kanal K, og så irriterer du mig bare helt generelt.”
Nej. Det er løgn. Jeg lyver. Det er alt sammen bare noget, jeg morer mig med at sige til mig selv. Jeg sagde intet af det. Jeg er nemlig indimellem høfligt fuld af selvbeherskelse. Men jeg tænkte det. Jeg tænkte det hårdt! Hvad jeg i virkeligheden sagde: “Rolig nu. Det kan der være 117 gode grunde til. Som for eksempel, at hendes telefon er løbet tør for batteri. Det gør den jo altid.”
”Gør den?” spurgte hun lettet og tørrede sig om øjnene med sit lebbeærme.
P.J. kom ud i gangen og kiggede sig omkring. ”Har du set min paraply? Hvem er det dér?” Hun havde fået øje på Joke, som nu rakte hånden ud mod hende. 
”Joke Zonderkop. Goddag.” 
P.J. tog hånden, vendte og drejede den, granskende. ”Meget godt, alt sammen, men hvem er du?”
Jeg prøvede at lagre scenen i min langtidshukommelse, bare for træningens skyld. 
”Julies kæreste,” sagde Joke.
P.J. kiggede forvirret fra mig til Joke. ”Hvem er Julie?”
”Mit føl, Figuretta,” forklarede jeg. ”Og du lagde paraplyen uden for døren.” 
P.J. stod og virrede for sig selv. ”Det var da utroligt så mange lebber, der er i omløb. Er det en virus? Som om Selander ikke var nok.” Lisa Selander var den stedlige retsmediciner, og en af de få, der stadig mente, at P.J. var en sød pige.
Joke, som ellers havde knappet sin frakke op i den tro, at hun ville blive inviteret indenfor, begyndte at knappe den til igen med tårerne løbende ned ad kinderne. ”Jeg skulle aldrig være kommet,” snøftede hun og åbnede døren. ”I er meget uvenlige.” P.J. trak på skuldrene og mosede forbi hende. 
”Det er ond, ond verden, at du ved det,” gnæggede P.J. Hun kiggede op mod den sorte himmel og snuppede sin allerede opslåede paraply. Før hun spankulerede ud i den silende regn, rystede hun sin diktafon ud af jakkeærmet og blinkede til mig. ”Det var godt lige at få historien om ham, der døde i din seng,” sagde hun og trykkede på off-knappen. ”Sådan noget kan anklagemyndigheden godt lide.” 
Jeg stod med åben mund og betydeligt tungsind og så mine artsfæller forlade matriklen, hvorefter jeg boltede døren og gik ind i min stue, hvor jeg som det første ringede til Figuretta, der lige nu føltes som det eneste gode og fornuftige menneske i verden. Hun tog den ikke. Jeg blev ikke nervøs; men jeg kunne ikke lide det. Jeg skænkede mig en velvoksen sjat Vecchia. Og ringede op igen. Sådan gik flere timer. Godt, jeg havde et par flasker til i kælderen. Klokken tolv ringede jeg til politiet.
3

Først skrev hun til mig. Det mest formfuldendte brev. Fuld af respekt og uden så meget som ét forkert eller manglende komma. Underspillet, javist, det må man leve med, for Figuretta er jo en kvinde, og sådan nogle praler ikke – hvis man ser bort fra mig.
Men Figurettas ambitioner gik alligevel klart igennem den underspillede facon, og hendes karakterer og udtalelser var heller ikke til at tage fejl af. Da vi tog en samtale, som hun (alligevel lidt selvsikkert) kaldte ”indledende”, stod det ved første øjekast klart, at der her var tale om en perfekt skabning, ingen kunne sige nej til: en kvinde med gravitas. Jeg måtte for enhver pris få Figuretta ind i mit liv. Og så skal det ikke glemmes, at hun ankom sammen med en anmodning fra politiet i Cornwell-Grafton om udarbejdelse af en gerningsmandprofil, og så tog den ene gerningsmandsprofil den anden, og lige nu gjaldt det ham, der gennem halvandet havde hærget landet med bizarre voldtægter. Voldtægter er normalt efterforskningsopgaver; besværlige serievoldtægter kræver ofte profileringsstøtte. Og Figuretta var jo voldtægtsspecialist. 
Jeg havde indrettet et stort luftigt kontor på førstesalen i min nye ældre bolig og sørget for plads til Figu ved siden af min Herman Miller Aeron ved mit fem meter lange skrivebord. Ærgerligt, at min gamle nabo, Sonia, var blevet myrdet, da hun ellers havde været selvskreven til at servere te for os – og de dér små agurkesandwich, hun specialiserede sig i, men sådan kan det gå. Figu fik et glas vand med brus og en skive citron.
Før vi gik i gang med de indledende manøvrer i udarbejdelsen af vores første profil, hvilket sædvanligvis indebærer indtil flere sagsgennemgange og overspring i form af daglange Wordfeud-dyster og Netflix, havde jeg planlagt en lille øvelse, der skulle give mig et praj om, hvordan hun tænkte. Jeg var på udkig efter en næsten bondsk realitetssans, bred områdeviden og almindelig, dannet oplysthed, eller hvad man siger, samt paratviden og evnen til at flette denne paratviden sammen med enhver nyhedshistorie, jeg måtte kunne diske op med. 
”Epstein,” sagde jeg derfor til hende, præcis i det øjeblik hun satte sig og uden videre indledning. ”Jeffrey Epstein.” Denne kvalmende rige finansmilliardær havde netop hængt sig i sin fængselscelle. Eller havde han? 
”Er du bekendt med historien?”
”Ja,” sagde hun og kiggede forventningsfuldt på mig.
”Vil du give mig et kort referat, så jeg kan sikre mig, at vi er på såkaldt samme side?” Jeg smilede ikke. Vigtigt ikke at smile for meget i begyndelsen. Smil suger gravitas.
”Politiet begyndte at interessere sig for ham i 2006--”
”--2005,” rettede jeg hende pedantisk. Detaljer er vigtige.
”Undskyld. Politiet afhørte ham for første gang i 2005 efter at have modtaget underretninger om, at han havde seksuelt misbrugt mindreårige fra begyndelsen af 2000. Afhøringer og advokatinterventioner gjorde, at man i 2008 kom til en form for aftale. Han erklærede sig skyldig i anklagerne om at have opsøgt og fået fat på mindreårige til brug for prostitution. Men i stedet for at få en livstidsdom skulle havn bare sidde i fængsel i tretten måneder – eller det skulle han ikke engang. Han fik lov at tage på arbejde hver dag.”
”Hvad var det særlige ved den aftale?”
”Nå, ja, han skulle også betale aflad til ofrene og lade sig registrere som sexforbryder, men i New Mexico, hvor han ejer en ranch til sytten millioner dollars, fik han at vide, at han ikke behøvede at stå på den liste, fordi hans ofre ikke var yngre end seksten – det kom så først for nylig frem, at de bestemt var yngre end seksten.”
”Men selve aftalen – vil du betegne den som en normal aftale? Er det normalt, at anklagemyndigheden er så … hvad skal vi kalde det … velvillig?”
”Nej. Man kan roligt sige, Alex Acosta, som var den offentlige anklager og senere blev Trump-regeringens arbejdsminister, men nu måtte gå af, hjalp ham ud af en forbundsstraffesag på en måde, der mig bekendt ikke har nogen fortilfælde. Acosta havde ambitioner og var fuldt ud klar over, at Epstein kendte alle magtens mænd. Det skal så også siges, at Epstein havde en hel stald af topadvokater til at forsvare sig.”
”Godt, hvad så?”
”Så levede Jeffrey Epstein, som han plejede, indtil en journalist--”
”--Julie K. Brown fra the Miami Herald.”
“ --ja, i 2018 skrev en dybdeborende artikel, der kastede lys over den aftale. Brown havde fundet frem til tres kvinder, som fortalte, at de var blevet misbrugt af Epstein fra 2001 til 2006, og som ydermere var i stand til at identificere tyve andre ofre, og i 2019 fik vi at vide, at det amerikanske justitsministerium nu gravede i aftalen for at opklare, om anklagemyndigheden i Florida var skyldig i embedsmisbrug i Epstein-sagen. Så rodede Acosta sig ud i en masse forklaringer, men var ikke dummere end, at han godt vidste, at han skulle sige sin stilling som arbejdsminister op. 
Allerede to uger efter faldt der en føderal dom om, at Epsteins 2008-aftale var ulovlig, eftersom nogle af ofrene ikke havde været inddraget i afgørelsen, hvilket er en overtrædelse af loven om offerrettigheder. Så gik der vist et par måneder eller mere, og så kom det frem, at han var blevet sigtet for menneskehandel med en mindreårig og for medvirken til menneskehandel. Han erklærede sig uskyldig i anklagerne, som kunne give ham en straf på op til femogfyrre år. I retsdokumenterne påstås det, at han misbrugte et kæmpestort netværk at piger i sine forskellige huse i Miami, New York og så den pædo-ø, undskyld mit sprog, hvad hed den?”
”Han havde flere. Jeg kan ikke huske, hvad de hedder, men folk refererede til dem som ”Orgieøen” og ”Pædofiløen”. En af øerne kostede atten millioner dollars.”
”Ja, han var vulgært, næsten ufattelig rig. Nå, men nogle af ofrene skulle også være betalt for at rekruttere andre, og så var der den dér Maxwell-kvinde, Ghislaine Maxwell, som også rekrutterede piger …”
”Hun er en hel historie for sig. Spring frem til fængslet.”
”Ja, men nu bliver det mudret, for vi ved reelt ikke, hvad der skete. Først blev han angivelig fundet halvt bevidstløs i sin celle med mærker på halsen og blev ifølge kilder sat under selvmordsovervågning, men blev alligevel fundet bevidstløs små tre uger efter, røg på hospitalet, hvor han blev erklæret død i en alder af seksogtres år.”
”Og så begynder konspirationsteorierne,” sagde jeg. ”Var han i virkeligheden blevet myrdet, fordi han kunne fælde for mange magtfulde mennesker, og var det overhovedet ham, der blev obduceret. Der var nogen, der ikke kunne genkende hans tæer, der stak ud fra lagnet på obduktionsstuen, og så videre. Men hvis vi et øjeblik ser bort fra obduktionsdetaljer og teorier, så vil jeg gerne bede om din mening. Alene ud fra det vi ved om Epstein – var han så en type, der kunne begå selvmord? Husk på, at han kiggede direkte på femogfyrre år i fængsel.”
”Det må være den ultimative fornedrelse for en grandios narcissist som ham. Men nej, det mener jeg ikke. En mand som Epstein giver aldrig op. Han var ikke kommet til det vulgære niveau, både hvad angår penge og magtbekendtskaber, hvis ikke han var den ypperste form for vindertype. Dertil kommer, at hans grandiose forestillinger om sig selv aldrig ville have tilladt ham så meget som at tænke på selvmord. Og så hæfter jeg mig ved hans glæde ved transhumanisme – en bevægelse, der vil forbedre populationen ved kontrolleret avl og brug af teknik, en moderne version af eugenik. Han skulle mange gange have udtalt, at han havde til hensigt at sprede sin DNA ud over den menneskelige race ved at besvangre et forhåbentligt uendeligt antal meget unge kvinder. Han havde også brugt sine forbindelser til at få adgang til videnskabelige stjerner som Stephen Hawking og en topfysiker fra M.I.T og en top-et-eller-andet i nabolaget, jeg ikke kan huske navnene på. Insidere har fortalt New York Times, at hans hede ønsker ikke var nogen hemmelighed. Han havde i øvrigt også vist interesse for kryonik, altså nedfrysning af menneskelegemer med henblik på senere genoplivning. Han skulle efter udsagn fra en kollega havde ønsket sit hoved og sin penis nedfrosset efter sin død.”
Jeg kom til at grine og modtog det sødeste smil fra Figuretta. Hun fortsatte:
“Jeg synes, at det giver hans narcissistiske-grandiose personlighedstræk et ekstra anstrøg af totalt vanvid, som kan være det endelige resultat af at have haft for meget magt, hvilket understøtter min første betragtning: En mand som Epstein begår ikke selvmord. Uanset hvad der står i aviserne.”
”Godt,” sagde jeg, vanvittigt tilfreds med Figurettas udredning, der var mageløst kongruent med min. ”Så er vi på såkaldt samme side. Dig kan jeg godt arbejde med.”
Jeg tog Vecchia’en frem. ”Et glas?”
Hun rødmede, rystede på hovedet og tog en slurk vand.
Nu blev jeg i tvivl. ”Drikker du slet ikke?”
”Ok, jo. Bare først efter klokken 1800. Ellers falder jeg i søvn.”
Godt, for jeg kan ikke arbejde sammen med folk, der hæver øjenbryn, når jeg selvmedicinerer.” Jeg kiggede stramt på hende. ”Inden vi går i gang, hvem skal vi så hæve glasset til?” 
”Julie K. Brown. Uden hende valsede Epstein stadig rundt og gjorde livet ulideligt for sårbare teenagere.”
Jeg nikkede og hævede mit glas indeholdende den smukt brune substans. ”Til Julie K. Brown, amazone, for at sætte livet på spil i den gode sags tjeneste. Hvis verden udelukkende bestod af kvinder som Julie K. Brown og mig, var der ikke noget patriarkat.”
”Mener du det?”
”Det kan du tro. Skal vi gå i gang?”
Det ringede på døren. Jeg kiggede på mit ur. Det var Rengøringsassistenten Roger. Ups.
”Kan du lige smutte i ti minutter? Så går vi i gang.”
4

Spørgsmålet er altid det samme: Hvilken type mand kunne have gjort det her. Det er det, vi prøver at opklare ved at lægge adfærdssporene sammen. Profilering kan ikke stå alene, men det kan være et uomgængeligt supplement til politiarbejde. Andre gange er det bare en fis i en flaske, der gør hverken fra eller til. Når politiet, som tilfældet er her, er gået ned ad alle stier og er løbet vild i labyrinten, kommer de rendende til folk som mig. Når jeg heller ikke kan, hvilket selvfølgelig er uhyggelig sjældent, så bliver det først spændende.
For profileringsfaget er udgangspunktet, at adfærd afspejler personligheden. Inden for mit felt fortolker vi de spor, en morder eller en voldtægtsmand efterlader sig, på samme facon som en læge vurderer symptomer for at kunne stille en diagnose. Jo flere spor en gerningsmand efterlader, jo mere fortæller han om sig selv. Derfor er profileringer hyppigst brugt i den slags sager, hvor forbryderen fortæller mest om sig selv – efterlader flest adfærdsspor – og det er primært i drabs- og sædelighedssager. I den sag, som vi arbejdede på nu, var det næsten for nemt. Ikke fordi denne her skiderik efterlod sig ret mange adfærdsspor, men fordi de, der var der, til gengæld var meget spektakulære. 
I alt ti voldtægter fordelt på to år – halvandet for at være præcis – med nøjagtig samme modus operandi: En lesbisk kvinde forsvinder efter en glad aften på en lebbebar, indtil videre fordelt på fire forskellige barer, Misstreuse, Intime, Big Miz og Bar Cis. Hun bliver senere fundet eller stavrer selv op på nærmeste sygehus eller politistation meget tidligt om morgenen efter overfaldet. Hun aner ikke, hvad der skete fra det tidspunkt, hvor hun havde det allersjovest, til hun vågner på en øde mark eller en forladt fabriksgrund. 
Findestederne har det til fælles, at de er afsidesliggende og fulde af skarpe sten. I alle tilfældene er kvinderne blevet trukket, sandsynligvis ved benene, tydede skaderne på, på ryggen hen over stenene, indimellem tillige skårne dåser og glasskår, og har åbne sår og flænger. Sårene og flængerne på ryg og overarme har været den primære grund til, at ofrene umiddelbart efter opvågnen henvendte sig på sygehusenes skadestuer. Sædvanligvis er voldtægtsofre nemlig sene til at henvende sig til andre end deres dyne og bedste venner, angivelig fordi de skammer sig over det hændte og er bange for, at ingen tror dem. Her, hvor de ikke anede, hvad der var hændt dem, var der dog ingen skamfølelser, og de havde heller ingen tanker om ikke at blive troet, eftersom de ikke selv anede, hvad der var sket og derfor ingen påstande havde. Til gengæld havde de en tvingende grund til at besøge skadestuen: De skulle alle have indtil flere sting. De blev naturligvis gynækologisk undersøgt under mistanke om voldtægt, og her kunne man konstatere, at der havde været skadevoldende aktivitet i vagina og overalt på ryggen.
Det at de så relativt hurtigt mødte op på hospitalet, gjorde det lettere for retskemikeren og retsmediciner Lisa Selander at fastslå, hvilket stof de var blevet bedøvet med. Rent bortset fra, at to af dem blev fundet, mens de stadig var bevidstløse, den ene af en hundelufter, der var kommet sent hjem fra fest og havde ringet til alarmcentralen. I det andet tilfælde havde alarmcentralen modtaget et anonymt opkald. Det er ikke alle, der gider forklare, hvad de laver ude, i dette tilfælde hos en autoophugger, midt om natten, der altid er mere levende og befolket, end man forestiller sig. 
Indtil videre var de ti kvindeoverfald blevet kategoriseret som drugrapes. Sædvanligvis er identifikation af bedøvelsesmidler et problem ved drugrapes, fordi de egnede præparater så hurtigt forsvinder ud af blodstrømmen. Så er der både urin og hår at tage prøver fra, men det overser man mange steder, fordi vanens magt forlanger blodprøver. Under ingen omstændigheder var det et problem med lige ham her og hans stofvalg.
Alle ofrene fortalte enslydende, at der var forsvundet timer, og at de ikke anede, hvordan de var endt, hvor de var. De sad og hyggede sig, og pludselig var de væk. Deres venner fortalte enslydende, at ofrene lige pludselig opførte sig, som om de var meget fulde og dét på en måde, der ikke passede til deres alkoholindtag. Observationen om pludseligt øget fuldskab skete mellem klokken cirka 23 og 24, men det var der også usikkerhed om, fordi observatørerne også selv var berusede. 
Figuretta og jeg tænkte videre samstemmende, at det måtte have irriteret gerningsmanden, at de første to kvinder ikke anede, at de var blevet voldtaget. Og det kunne gerningsmanden regne ud ved at læse aviser, så ved de efterfølgende voldtægter, sikrede han sig, at de ikke var i tvivl om, hvad der var sket, ved tillige at molestere dem vaginalt. Ved de senere voldtægter fandt man flænger, der med overvejende sandsynlighed var resultatet af at køre skarpe sten op og ned ad vaginalvæggen; lægerne fandt også jord og grus i vagina. Undertiden tillige tilfældigt affald. 
Sædvanligvis handler voldtægter om magt og kontrol, således også her. Men her var der også en form for vrede, der tangerede had. Hvorfor så skamferende, hvorfor så vaginalt skamferende? Det spekulerede vi længe over.
Og hvad stillede vi op med den kendsgerning, at gerningsmanden i disse true crime Netflix-tider overmodigt havde efterladt sin DNA og sine fingeraftryk ud over offerets skræv, torso og ansigt? For det ser vi faktisk ikke længere meget af ved planlagte forbrydelser, som vi må sige, at det her er. Vi stillede ikke meget andet op end at bruge det som en yderligere cementering af det proklamatoriske hybris-aspekt i disse voldtægter. For helt ærlig – alle de dér true crime-sager, som folk i årtier har søbet i sig, har gjort, at gerningsstederne oftest er jomfruelige og fuldstændig renset for DNA og efterladenskaber i det hele taget. Planlæggende mordere og voldtægtsmænd går i dag ydermere i for små eller for store sko efter på tv i over tyve år at have set teknikere måle størrelsen på skoaftryk og oven i købet identificere mærker. DNA’en, viste, at han ikke tidligere har været straffet eller anholdt. Der blev ikke fundet noget gerningsmands-DNA i deres skeder, og man undrede sig over, at han havde brugt gummi. Hvorfor denne ulejlighed?
Uden øvrige oplysninger kunne vi – som enhver lægmand ville kunne, bliver jeg nødt til at indrømme – umiddelbart konstatere, at det drejede sig om en mand, der havde et udestående med lesbiske, muligvis én bestemt lesbisk kvinde, som kunne være sprunget ud under et forhold til gerningsmanden. Det sidste var ren spekulation, men spekulationer skal man gøre plads til.
Alle de adfærdsspor, han efterlod sig, tydede som sagt på nøje planlægning og et stort behov for kontrol med overgrebene. Dette, at han havde bedøvet dem først, bestyrkede indtrykket af kontroltrang. Her var en mand, der ikke gad høre noget vrøvl. Figuretta og jeg kunne ikke helt blive enige om, hvorvidt der rent faktisk var tale om sexforbrydelser – eller om det snarere drejede sig om hævnforbrydelser udført af en mand med en betydelig psykopatologi. Jeg havde profileret to sager, der omhandlede stærkt forstyrrede homofobers serieombringelser af bøsser, og i begge sager havde gerningsmanden på forskellig vis tydeliggjort sin homofobi. Ham her ville sige noget om lesbiske, men hvad han ville sige, var uklart, ud over at han var vred på dem. 
Meget tydede på, at der var tale om en hævnforbrydelse, for disse sager bar ikke præg af den ”krympende tidsramme”, som er karakteristisk for sexforbrydelser. Den krympende tidsramme er et brancheudtryk, der henviser til, at der ved sexforbrydelser oftest går kortere og kortere tid mellem hændelserne – dels fordi gerningsmændene får mere selvtillid, dels fordi de bliver afhængige af overgrebene, som var de et narkotikum. 
De fleste voldtægtsmænd bruger forskellige teknikker til at overmande deres offer. Oftest udgiver de sig for at være en person fra et tillidvækkende erhverv, hvor politimanden er den foretrukne, men de kan også være for eksempel elektrikeren, som kommunen har sendt i byen for at udskifte elmålere. Andre tyr til overraskelangreb. Og så er der bedøvelse.
Drugrape er et nyere fænomen, hvis man ser bort fra alkohol, som har været i stabilt brug til formålet, så længe der har været alkohol i omløb. Med 20 mg Rohypnol opnås den samme effekt som seks øl, og virkningen indtræffer efter femten til tredive minutter og varer i omtrent otte timer. Maksimaleffekten indtræffer efter to timer og får de fleste ofre til at miste bevidstheden. Forud for det går bedøvelse, svimmelhed og vigende kropskontrol, og ofrene – eller brugerne – virker berusede. Sædvanligvis, men ikke altid, slettes hukommelsen helt. Men for at være sikker – er vores teori om vores kontrolfreak – har denne blandet scopolamin i cocktailen, sandsynligvis for at sikre sig, at hans ofre vitterlig intet kunne huske. Det er én af de sjove ting, som scopolamin kan. Stoffets oprindelige caribiske navn, burundanga, betyder “noget, der efterlader sindet rent eller blankt.”
Det fås som håndkøbsmedicin mod transportsyge, især i form af plastrene, Scopoderm, der indeholder scopolamin i meget små doser; og det bruges i behandlingen af fx muskelspasmer, rystelser forårsaget af sygdomme eller fordøjelsesproblemer. Det må lyde formasteligt, når man betænker, at det ikke kun er et yndet stof til drugrape, men at det – som i øvrigt også kaldes djævlens ånde – ellers kun bruges til at skade andre. Offeret bliver viljeløst og føjeligt, og det er da også de hårde pædofiles foretrukne stof, når det gælder sex med børn eller videooptagelse af dem, ligesom det er blevet brugt i Sydamerika til at tvinge folk til at begå røverier. 
Det var umuligt for retskemikeren at fastslå, om stofferne var blevet givet separat, men ræsonnementet var, at han sandsynligvis havde købt et kombinationsprodukt på det sorte marked, hvor det stort set er umuligt for politiet at finde rundt. 
Forudgående havde alle ti ofre forlystet sig på en af de fire lebbebarer i gode venners selskab. De var ude af stand til at udpege en mistænkt, men politiet havde naturligvis afhørt alle dem fra de pågældende barer de pågældende aftener, som de kendte navnene på. Ingen havde set noget som helst.
Lisa Selander kom ofte på både Bar Cis og Misstreuse, og efter at Figuretta var sprunget ud, tog hun også ofte en drink på Bar Cis i selskab med urtetriste Joke, der kun drak fladt vand.
Men hvor var Figuretta nu? Da jeg havde ringet forgæves til politiet, begyndte jeg at ringe rundt til hospitalerne, afbrudt af Joke, som flere gange ringede til mig i en stadig sværere grad af opløsning. 
Hospitalerne havde heller ikke besøg af hende, så nu begyndte jeg for alvor at blive nervøs. Jeg var på vej ned efter en ny flaske Vecchia, da det ringede det på døren. 
 

5

Jeg halsede ud til døren, åbnede den med et brag og kom vist til at udstøde et lille skrig, da jeg så en lille, grim knold af mand med en sort taske i skrårem over skuldrene. Efter at have givet mig et, vel nok identificerende, elevatorblik spurgte han med en vis usikkerhed, om jeg var Fanny S.E. Fiske. Hvad jeg var – og nej, ingen skal vide, hvad hverken S eller E står for. Da jeg svarede bekræftende, ankom flere busser propfyldt med selvtillid, som strømmede ud til alle afkroge af hans indtørrede skelet, ligesom når en udtværet kakerlak pumper sig selv tilbage i dagsform efter at have været spiddet af en stilet. 
Hans tynde fernis af autoritet formåede ikke at skjule den klamme tjenestepigesjæl, der for længst var spiret mistrøstigt frem i hans hærgede ansigt. Han rakte mig en aflang, hvid konvolut: ”Hermed forkyndes byrettens sag nr. 1593. Vil De kvittere for modtagelsen.” sagde han og rakte derpå et bræt med en fastpåklampet formular frem mod mig, som om vi befandt os i Middelalderen, nærmere betegnet Dantes inderste cirkel. Trods min betydelige irritation blev jeg ved med at se ham for mig, som han satte sig i sin tomme sofa. Der var ingen kone, elskerinde, datter, søn, kat eller hund til at gøre ham selskab; han trøstede sig foran tv’et med sin halve pils, som han havde tilknappet dagen før; en uelsket skikkelse i et koldt rum. 
Min vrede sivede langsomt ud af mig og blev til omsorg, hvilket måske sker engang hvert tiende år. Jeg fik lyst til at forære ham min fineste flaske vin, en kæmpe gavekurv med ekstra chokolade, et varmt, velduftende bad og hjemmebesøg fra en venlig kvinde. 
Så selvom en del af mig stadig havde lyst til at skræve bredt i døråbningen, undrede jeg mig i stedet venligt og højlydt over, at Retten i Cornwell-Grafton ikke brugte til digital post. Bare for at konversere om noget neutralt, for i den virkelige nutid bag ordene kunne jeg aldrig nogensinde drømme om at tjekke digital post, ligesom jeg i den virkelige datid havde haft det stramt til fjendtligt med rudekuverter. 
Han fortalte mig høfligt, at stævningen var fremsendt pr. digital post i juli måned, det vil sige for cirka fire måneder siden. Da jeg af uransagelige grunde, som jeg ikke selv kender, bare blev ved med at kigge på det fremstrakte bræt, rømmede han sig og spurgte stadig høfligt, om jeg ikke ville være så venlig at kvittere. Desværre vippede han nu med pissebrættet på en bestemmende måde, der gjorde mig olm. Fint at føle en mærkelig omsorg for ham; knap så fint, at han lige så stille begyndte at kommandere med mig.
”Sig mig engang,” spurgte jeg og mærkede øjnene smalne sig inkvisitorisk til små sprækker. ”Ved du, hvad den stævning omhandler?”
Umiddelbart skyllede rødbedefarvet skam ind over begge hans indsunkne kinder, og han blinkede frenetisk, som løgnere har for vane. ”N-n-n-ej,” løj han stammende.
”Er du klar over, at jeg er trænet i at detektere, når folk lyver?” Han spærrede øjnene op. Tanken om hans tanker om mit skørlevned gjorde mig skør. Hvad så han for sig lige nu? Hvordan så jeg ud i hans tanker? Var jeg nøgen? Deltog han? Jeg skulle lige til at lukke øjnene for at fremmane mere af hans armod i håbet om, at det igen ville gøre mig venlig, men så opfattede jeg med mit perifere syn en skikkelse på vej op ad min havegang: Figu! Jeg puffede stævningsmanden til side og løb hen mod hende. Hun gik usikkert og svajende og lignede en narkoman, der havde overnattet på gaden.
”Gud, hvor er jeg glad for at se dig! Jeg har været SÅ nervøs,” udbrød jeg med en form for pylrende moderlighed, som jeg ikke anede, jeg besad, og fortsatte i samme rille med at fortælle om alle dem, jeg havde ringet til i et forgæves forsøg på at opspore hende. Jeg gav hende et kæmpekram og hørte samtidig en lyd, der til forveksling mindede om et kameraklik. Stadig med begge hænder på hendes skulder scannede jeg området, men der var ikke andet end hækken, en fugl, der hoppede rundt i hækken og bagved kun det stille vildnis af pæne, ældre ældreboliger. 
Jeg gelejdede hende forsigtigt forbi stævningsmanden, der nu stod med brættet mod maven som et lille barn, der venter på sin mor med skoletasken knuget ind mod maven, og da jeg hørte hans forsigtige bank på dørkarmen, var der ikke andet for end at skynde mig tilbage, snuppe brættet og ulæseligt skrive pølse, pølse med venstre hånd. Jeg gad ikke se ham igen, og pølse, pølse måtte række, og det lignede også fint en almindelig ulæselig underskrift.
”Tak,” sagde han. ”Og fortsat god dag.”
”Hvad ved du om min dag, din flæbende oldgok.” Jeg smækkede døren i efter ham og belavede mig på at bringe lise til min sjæl ved at grundpylre om Figu, der lige nu stod i gangen med bøjet hoved og en hånd på væggen.
”Hvad er der med dig?” Jeg tog nænsomt fat i hendes arm, men hun rystede mig af. ”Lad mig lige stå et øjeblik. Jeg er svimmel.”
Netop da ringede min PDA; jeg tog den uden at se på skærmen, og det var ingen ringere end Joke. Om jeg havde hørt fra ”Julie”. Nej, jeg havde ikke. Nå, jo. Figu var jo lige her, men hun havde det ikke så godt. 
”Hvad er der sket?” hylede hun.
”Ingenting. Hun er bare røvtræt af dig og dit tuderi,” sagde jeg, nej, det gjorde jeg ikke. Jeg sagde: ”Det ved jeg ikke. Jeg ringer senere. Du skal ikke komme.” Jeg lagde på. Figu rettede sig op og plirrede med øjnene. ”Jeg er ikke så god til stoffer. Undskyld.” Hun stavrede ind i stuen og smed sig på sofaen.
”Er du blevet voldtaget af vores dreng?” udbrød jeg med samme dundrende stemmevolumen som teenagere, der har en privat telefonsamtale et sted i det offentlige rum.
”Nej, for pokker. Jeg har bare prøvet en grundig Scopolamin-Rohypnol-mikstur, gør det aldrig mere. Det føles, som om min hjerne er på ferie, og at nogen har smidt en hoppegynge og et par trampoliner ind i kraniekassen i stedet. Jeg har den ondeste hovedpine.”
“Læg dig på sofaen. Vil du have en kop te?”
”Ja tak – og et par Panodil.”
Jeg gik ud for at lave te, men da jeg kom tilbage med pillerne og teen, sov hun. 
Jeg rensede munden med et glas Vecchia, og så ringede det på døren. Da jeg lindede på den, så jeg en oprømt Joke, der ville ind.
”Jeg mener bestemt, jeg sagde, at du ikke skulle komme. Hun sover.”
”Du lugter af sprut.”
”Gid jeg kunne sige det samme om dig.”
”Må jeg ikke komme ind og holde hende i hånden.”
”Ærlig talt. Jeg skal arbejde. Jeg sender hende hjem, så snart hun vågner.”
”Jamen kan du i det mindste ikke fortælle mig, hvad der er sket?”
”Jeg ved det ikke nøjagtigt, men hun har øjensynligt været i byen for frivilligt at prøve den mikstur, vores dreng har brugt. Og nu sover hun.”
”Hvorfor gør hun sådan noget? Det ligner hende ikke.”
”Hvad ved du om det? Jeg synes, det ligner hende fortrinligt, men jeg har jo også kendt hende længere.” Det føltes så fint at sige det; jeg smurte et høfligt smil på og begyndte at lukke døren.
”Lover du, at hun ringer, så snart hun vågner?” sagde hun bag den halvlukkede dør. 
”Næ, jeg bestemmer ikke over hende,” svarede jeg bag den lukkede dør.
Jeg ringede til Selander, fortalte om Figus indtag og spurgte til hovedpinen. Hun svarede, at de fleste, der har været udsat for sådan en blanding bagefter klager over langvarig, uspecifik hovedpine på grund af forbedret trigeminal frigivelse af vasodilatoriske neuropeptider, herunder Calcitonin genrelateret peptid, som vi normalt kalder CGRP.”
”Det forstår jeg jo ikke,” svarede jeg, hvad hun udmærket vidste.
”Jeg siger bare, at hovedpine er normalt efter sådan en tur, nussika.”
Det ringede på døren. ”Jeg bliver nødt til at løbe,” sagde jeg og lagde på.
Da jeg åbnede, var det bare en af mine vaklende naboer. ”Jeg synes, der er en voldsom trafik i Deres hus. Mærkelige folk kommer og går hele tiden. Det er meget utrygt. Hvad foregår der egentlig her?” ville hun vide. 
”Ja, der er virkelig mange mærkelige mennesker her i nabolaget, som ikke har andet at tage sig til end at overvåge mig og mit hus med deres fuglekikkerter. På et tidspunkt bliver jeg så træt af det, at det bliver det en politisag.” Jeg smækkede døren i.
 Inde fra stuen kom der nu mærkelige lyde. Men det viste sig bare at være lyden af Figu i klagende opvågnen. 
 
 6

Figu og jeg meldte os på særdeles kraftig opfordring, nærmest efter ordre, til debriefing hos politiet senere samme eftermiddag eller rettere aften. I hvert fald knurrede min mave grumt, og vinfeberen var begyndt at trække i mig med de velkendte længselsfulde sug, der giver metalsmag i munden. 
Figu var stadig groggy, men kørende. Hun nægtede at ringede til Joke, fordi hun ikke orkede at skulle forklare sig over for hende og høre den frustrerende lyd af hendes hænder, der gned sig mod hinanden. Okay, det var min fortolkning. Sam og jeg var alt rigeligt, mente hun – Sam, som i kriminalkommissær David Berkowic; det er bare mig, der kalder ham Sam, fordi Son of Sam hed David Berkowitz, og Son of Sam var ham, der skød vildt omkring sig med sin .22 kaliber pistol i New York fra 1976-1977 og myrdede adskillige par, der kyssede eller snakkede i deres parkerede biler, hvorefter han overgik til seriemordernes hall of fame og førsteårspensum på Institut for Kriminologi.
Apropos hall of fame: Det kan godt irritere mig, den dér omvendte incitamentstruktur, der hersker alle steder. For mænd: Myrd en masse mennesker, og bliv legendarisk. For kvinder: Smid tøjet, og få evigt liv i sladderspalterne og et fast job på Reality TV. De millioner og millioner af anstændige, uspektakulære, hårdtarbejdende mennesker forbliver et mysterium.
”To røvhuller på én gang,” lød Sams hilsen, da han så os. Han er lidt primitiv, fra Polen, vokset op på en bondegård i det ydre Mongoli, bare i Polen, altså. Jeg ærgrede mig over, at jeg havde brugt så lang tid med at pumpe mig sildagtigt op, når han var i dét humør. Og så havde han i øvrigt aldrig mødt Figu i levende live før, så det trak yderligere fra på hans høflighedskonto, der var for længst var gået i minus.
”Vaffanculo,” hilste jeg smilende tilbage. Det havde jeg lært mig af en rask italiensk dreng, der havde efterladt sin paraply i sit offers skede. 
”Sig pænt goddag til Figuretta Parfait.” 
Figu rakte hånden frem mod Sam. 
”Julie Jenkins. Dejligt omsider at møde dig, kriminalkommissær Berkowic.” Han tog hånden og gryntede. 
Hvis bare ikke Sam var faldet ned fra Grimmetræet og havde ramt alle grenene på vej ned, tror jeg, jeg havde elsket ham grundigt og vedvarende. Han er ikke højere end to sofapuder og lige så blød. Hans halvlange, nu gråmelerede, sorte hår er som regel fedtet, og skællene fra håret klæber altid til ryggen af hans sorte polyesterjakkesæt som snefnug på en mørk gerning. Hans næse fylder halvdelen af ansigtet, og så spytter han, når han bliver ophidset – jeg mener: vred, interesseret, ivrig – dén form for ophidset.
”Jeg kan se, du ikke har sultet siden sidst,” sagde jeg fremkommeligt. Han hvislede kurwa til mig og kiggede så ængsteligt på Figu, der gned sig i øjnene.
Sams kontor var indvoldsfarvet og lugtede svagt dødbringende på en ubestemmelig måde. Her på disse velnærede tyve kvadratmeter og i et ubeskriveligt rod havde han huseret, så længe jeg kunne huske. Der var ikke et eneste kønt sted, man kunne hvile sine øjne, og det store, indrammede korsstingsbroderi af en bondegård, som hans mormor havde lavet til ham, og som indtog en central plads på en ellers bar væg, var ingen undtagelse. Begge de stole, der indbydende var opstillet bag hans skrivebord, var optaget af sagsmapper. 
”Nå, men så står vi da bare,” sagde jeg surt og gloede på stolene. ”Og tak for kaffe.” Ved siden af mig begyndte Figu at svaje lidt igen. Sam lettede sig en anelse fra skrivebordsstolen, så han kunne se stolene, udstødte et polsk bandeord, jeg ikke kendte, og sagde: ”Lad os gå ind i afhøringslokalet. Jeg har ikke noget kaffe.”
Han snuppede en mappe, et papir, der så velkendt ud, og et par småting til og marcherede så forbi os og ud på gangen med os lydigt i hælene. Figu hviskede til mig, at hun besvimede, hvis hun ikke fik noget kaffe. Så da vi gik igennem kontorlandskabet ude ved skranken, fik jeg øjenkontakt med en særdeles nydelig, ung sergent, hvis thoraxmuskulatur kæmpede for at komme ud af den stramme skjorte og videre ud i verden. Jeg blinkede til ham og sagde: ”Du kunne vel ikke sørge for noget frisk kaffe?” Han sprang straks på benene. Så havde timerne foran spejlet alligevel nyttet noget. Ah! Har jeg forsømt at fortælle om min ketokur? Sådan en har jeg nemlig været på, bare fordi, og al den indtagelse af andefedt i form af foie gras og ulækkert plantefedt gjorde, at jeg i stedet for at tabe mig, hvad der virkelig er uskønt i min alder, tog halvanden kilo på og fik den fineste finish i fjæset.
Inde i det afpillede afhøringslokale satte vi os på hårde stole, og næppe havde Sam bænket sin bondske røv, før han trak stævningen frem. Den eneste ene.
”Kan du ikke bare skrive under som et voksent menneske, o kurwa? Det dér pelle, pelle er sgu for barnligt.”
”Der står pølle, pølle. Og jeg gider ikke underskrive. Det er en latterlig stævning, og dommeren afviser det søgsmål med det samme.”
”Det burde vedkommende bestemt gøre, ja,” medgav han. ”Men P.J. er ikke rigtig klog, og hun synes, det er enormt morsomt, så hun gør nok sit for fremme sagen.”
”Har hun sagt det?”
”Hun har i hvert fald sagt, at hun var godt underholdt. Og at hun havde ’talt’ med et par dommere. Hun har ikke noget overjeg.”
”Sig mig engang – drikker hun?” Det faldt mig pludselig ind. Måske var det ikke en hjerneblødning.
Sam grinede. ”Nej da. Så ville hun da ikke opføre sig så åndssvagt.”
Jeg sukkede dybt og skrev mit navn hen over pølle, pølle, og da den skønne, unge mand kom med kaffen i store miljøvenlige kopper, foldede jeg papiret sammen og lod det glide over til Sam. Vi takkede behørigt for kaffen, især mig, selvom jeg bliver nødt til at indrømme, at kaffe uden Vecchia er en fæl blanding. 
”Nå,” sagde Sam og puttede stævningen i lommen. ”Jeg vil godt lige høre resultatet af din … markundersøgelse, fr. Jenkins.”
”Figuretta,” rettede jeg ham.
”Bare kald mig Julie,” sagde hun og førte en dampende kop op til munden. Sam virrede forvirret med hovedet. 
”Inden du kommer for godt i gang: Jeg synes, du skulle overlade den slags til politiet, unge dame,” sagde han besk. ”Dit job er defineret. Men vil du ikke hælde ud af dine erfaringer, nu du alligevel har blandet dig i politiarbejdet.”
”Det har jeg altså ikke,” sagde hun og grinede. ”Jeg har bare været i byen for at smage på den cocktail, som vores dreng fodrer folk som mig med.”
”Folk som dig?”
”Ja, altså lebber.”
”Der kan man bare se,” sagde han misbilligende. ”Endnu en knopsøster.”
Hun brød sammen af grin. ”Det sagde min bedstefar også.”
Jeg havde aldrig hørt ordet og følte mig udenfor.
”Nej, jeg tog såmænd bare på Bar Cis – der kommer jeg tit og føler mig faktisk rigtig godt hjemme, og så ved jeg, hvem der handler.”
”Hvem?”
”Det ville jo være røvet af mig at sige, men jeg tog hjem med en person, jeg har lært at kende på Cis, og bad om den dosis, retskemikeren havde fastslået.”
”Mand eller kvinde?”
”Kvinde, selvfølgelig.”
”Ved hun, at du arbejder på sagen?”
”Nej – jeg sagde, at jeg havde hørt, at cirka den dosis var det, folk brugte til drugrapes, og at jeg gerne ville prøve at sætte mig i deres sted.”
”Hvad kostede det?”
”Ikke en skid. Hun er varm på mig.”
”Okay, fortæl.”
”Hun hældte et pulver i min Strawberry Daiquiri efter at have vejet det af. Jeg blev forbavsende hurtigt omtåget i hovedet. Det var ret behageligt, faktisk. Men efter et stykke tid fik jeg en fornemmelse af, at hun og en hel motorcykelbande kunne gøre med mig, hvad de ville, og det ville rage mig en bønne. Det var en mærkelig følelse, forfærdelig og tryg på én og samme tid – en fornemmelse af, at alt kunne ramme mig, og at det ville ikke røre mig. Så ved jeg ikke, hvor lang tid der gik, før det blev sort i min hjerne. Det sidste, jeg husker, er, at vi talte om at tage til Novi Sad – og så ikke mere, før jeg vågnede ved siden af hende i en kolonorm dobbeltseng.”
”Cirka efter hvor lang tid mistede du bevidstheden?”
”Mmm. En til to timer. Jeg er ikke sikker. Selvom jeg prøvede at kigge på uret, så virkede min hjerne på et tidspunkt ikke tilstrækkeligt til at tjekke uret regelmæssigt. Jeg tror, sidste gang, jeg kiggede, var der gået to timer.”
”Men hun voldtog dig ikke – eller hvad man siger, når det sådan er … to kvinder ... forgreb sig på dig?” Sam lignede med ét et menneske, der hellere ville dø i en grøft end sige noget forkert. Figuretta var uanfægtet.
”Det ved jeg faktisk ikke, og jeg ved heller ikke, hvordan man skulle kunne finde ud af det, men jeg har ikke ondt andre steder end i hovedet. Jeg spurgte hende, da jeg vågnede, om hun havde leget med mine ædlere dele, men hun grinede og spurgte, om jeg virkelig mente, at det var nødvendigt at bedøve mig for at få lov til det.”
”Ved du, hvor hun får stofferne fra?”
”Jeg spurgte selvfølgelig, men hun svarede afværgende, at dem kunne man få i nakken alle steder. Så pressede jeg hende, sagde, at jeg gerne selv ville have noget til en anden gang. Der var lukket. Det måtte jeg selv opstøve.”
”Du er godt klar over, at vi bliver nødt til at få hendes navn, ikke?”
”Jamen det får I ikke. Sæt mig gerne i fængsel, jeg trænger til at smide et par kilo.”
Sam så bister ud og hvislede noget, der lød som kurwa, men Figu fortsatte. ”Hør her, hun har intet med sagen at gøre. Voldtægterne er selvsagt udført af en mand.”
”To af ofrene har afgivet udtalelser, der peger i anden retning,” brummede Sam.
”Du mener hende, der mener at kunne huske noget med langt, lyst hår, der strejfede næsen?” spurgte Figu.
”Ja, og hende den anden, der vågnede op og ikke vidste, om hun havde drømt om Diors Joy, eller om gerningsmanden havde haft den på. Reklamen lover en ’ren, umiddelbar blomsterduft’. Ikke lige noget for granvoksne mænd med hår på ryggen, ikke i min verden.  Alle og enhver kan tage noget grus og et par sten og skamfere en vagina.”
”Hold nu op. Det er ikke en adfærd, vi ser hos kvinder, rent bortset fra, at det er en mands DNA. Der er ikke noget at rafle om,” sagde jeg irriteret, men var momentant bragt ud af fatning, for en eller anden pointe havde han. Alligevel sagde jeg: ”Vi har fokuseret på vreden. Den virker ifølge min betragtelige erfaring maskulin.”
Figu sad med hovedet på skrå og tænkte højt. ”Kvinder hader også kvinder; det viser alle undersøgelser, og i øvrigt er tingene ikke, som de plejer at være. Vi skal til at tænke ud af boksen her. Vores gamle modeller dur ikke nødvendigvis længere. Mennesker er ufattelig syntetiske, og hele paletten af kønnet adfærd undergår en revolution i øjeblikket. En kvinde er ikke som i gamle dage. Og du ved, hvad jeg tænker på.”
”Jeg er da villig til at se på, om der kunne være kvinde med i pakken,” sagde jeg lettere irriteret. “Men kønnet adfærd er hardwired. Det ændrer sig ikke, fordi vinden vender. Heller ikke de politiske vinde.”
”Hardwired?” Sam rynkede på næsen.
”Mejslet ind i de ældste dele af hjernen. Og så er der hormonerne, der betinger vidt forskelligt adfærd. Hvis man kan sige det uden at komme i havsnød.”
”Du kan, men ikke ret mange andre,” sagde Figu og rystede på hovedet.
 ”Nå. Pyt. Hvad har I på den perwersyjny skurwysyn af uvist køn.”
”Fik jeg sagt, at vi ikke er færdige?” sagde jeg, stadig en smule utilpas over min pludselig tvivl om gerningspersonens køn. 
”Javist, men noget må I da have. I har haft sagen en uge for pokker, zapierdolona kurwa.” Det havde vi muligvis. Men sagen ankom i to kæmpekufferter, hvoraf den ene kuffert bestod af rene afhøringer, og jeg havde haft travlt med en række udenlandske organisationer, der skulle briefes og foredrages for. Så jeg havde faktisk kun skimmet sagen.
”Indtil videre er det meget af det sædvanlige.” Jeg følte mig blufærdig over at skulle udtale mig uden den fornødne viden, kiggede ned og begyndte at pille neglebånd. Hvis jeg nu bare havde taget min brune flaske med. Figu rettede sig op i stolen og gjorde det beskidte arbejde. 
”Kriminalkommissær Berkowic,” begyndte hun høfligt. Hun var sig bevidst, at han indtil flere gange havde bestilt hendes ydelser og ville vel gerne have, at han blev i vanen. ”Vi har talt om personens kontrolbehov og vrede, men er opmærksomme på, at disse egenskaber er standard indenfor sædelighedsforbrydelser …”
I guder! Hvor på én gang høflig og banal kan man egentlig være? Jeg blev aggressiv over for mine neglebånd. Sam burde kunne høre, at vi intet præsenterbart havde på nuværende tidspunkt. 
”Vi hæfter os endvidere ved, at der er tale om en person, der har et udestående med lesbiske og har diskuteret, om det drejer sig om en hævnforbrydelse og ikke en standard seksualforbrydelse. Hvilket i øvrigt går i spænd med din hypotese om, at der kunne være tale om en gerningskvinde. Kvinder begår muligvis ikke sædelighedsforbrydelser, men hævn står de ikke tilbage for.”
En absolut valid pointe, blev jeg nødt til at notere mig.
”Med andre ord ved vi ikke mere, end I selv ved, og derfor gider vi ikke snakke mere med dig i dag,” sagde jeg.
”C’mon, Fanny. Hvilken bil kører han i?” Sam fnisede, og det gjorde jeg også. Han og jeg havde hygget os med at se Manhunter på Netflix, hver for sig skal lige understreges, og var begge ved at dø af grin over, at ham Edward Holden, der skulle forestille min mentor i FBI’s jomfruelige afdeling for adfærdspsykologi, John Douglas, som serien uærbødigt tog pis på, havde så travlt med profilere biler. Det havde jeg også engang haft. Det var noget fis. Og jeg græmmer mig, også selvom jeg ofte havde været leveringsdygtig i et bilmærke udelukkende på baggrund af gerningsstedets udseende. Jeg indrømmer, at held kunne have været en faktor.
”Og nu skal jeg have noget vin,” sagde jeg. Uret over døren viste med al tydelighed, at klokken var et par timer over vin. 
”Din lille kæreste må da være ved at dø efter at høre nyt om din festlige aften,” sagde jeg med smil, der forhåbentlig skjulte mine beske tanker.
En sort sky gled hen over Figus ulastelige ansigt. ”Åh nej. Orker det næsten ikke. Hun er så jaloux.”
”Hvad fanden?” sagde Sam. ”Er du også lebbe? Er det en virus? Hvad skal det ende med? Hvem skal vi formere os med, hvis I alle sammen er lebber?”
”Er du dement?” spurgte jeg. “Det kapitel læste vi for en time siden. Skal jeg pisse det i sneen for dig? Og i øvrigt har du allerede formeret dig.”
Pludselig var Figu ikke så høflig længere: ”Er der ikke et cirkulære et sted her i huset, der beskriver acceptabel sprogbrug?” sagde hun surt. Figu havde bestemt ikke godt af det hollandske snefnugs påvirkning. Jeg havde aldrig hørt hende sige sådan noget før.
”Jo, og vi sætter en ære i at gøre det modsatte, Popierdolona kurwa,” skumlede Sam. Til mig sagde han dirrende af vrede: “Hun skubber til mig. Hun skubber til min tålmodighed, hun skubber mig ud af facon.” 
Pyt, jeg kan heller ikke tale rent, når jeg er sur.
”Kom,” sagde jeg og hev i Figus ærme. ”Det er lillemortid for dit vedkommende, og jeg skal have vin. Sam?”
Sam rejste sig træt. ”Jeg skal lige af med de her mapper og have min frakke – hey, vent! Vin? Var du ikke på kur?”
”Ikke længere, og i øvrigt kunne jeg aldrig drømme om at stige ombord i en kur, der ikke tillod vin, godt nok kun meget tør vin, men gæt hvad jeg drikker? Nemlig: meget tør vin. Jeg venter ved indgangen.” Stadig med tag i Figus ærme marcherede jeg ud til skrankepartiet og blev aggressiv, da jeg så, at fr. Zonderkop sad på en hård stol med forgrædt, opsvulmet ansigt. Da hun så Figu, rejste hun sig og styrtede hen mod hende og kastede sig om halsen på hende – hvorpå hun trådte et skridt tilbage og gav hende en lussing. 
Jeg udstødte en ubestemmelig lyd, kiggede væk og borede neglene ind i min stakkels kalveskindstaske. Godt, det ikke var mig, der skulle hjem til gråd og gardinprædiken. Nu gik de ud i den silende regn. Gud straffer de irriterende.
Jeg vendte ryggen til og fik øjenkontakt med den sexede kaffeudbringer. Mens jeg ventede på Sam, afprøvede jeg gorillatricket: øjenkontakt; afbrudt øjenkontakt; øjenkontakt; afbrudt øjenkontakt. Andet gjorde jeg ikke.
 Da Sam omsider dukkede op med sine lange skridt, var jeg ret sikker på, at den unge mand nu plejede en gedigen hingststivert under bordet. Jeg gik glad ud i natten, der duftede svagt, men løfterigt af bøfkød og våd asfalt.7

På Pierres Moules & Vin var Pierre, som i virkeligheden hedder Dick og taler med amerikansk accent, glad for at se os igen. Han var også glad for at fortælle om sit besøg i Orange County, sin ekstensive kitesurfing og sin overgennemsnitlige fysiske og åndelige forfatning. Sam stod og trippede og kiggede på sit ur. Jeg smilede og nikkede. Måtte for Guds skyld ikke fornærme Pierre-Dick, da vi i så fald ikke kunne være sikre på urinfri mad. Dick-Pierre havde – så dumt, så dumt – overstadigt fortalt, hvad han gjorde ved gæster, der pissede ham af. Så jeg smilede og smilede og holdt godt fast i kalveskindstasken.
Vi havde ikke været på Pierres Moules & Vin i en hel måned, hvilket var uhørt. Jeg bestilte en Zinfandel, der ikke er en disneyficeret vin, hvad dem, der godt kan lide fransk rævepis, ellers hævder. Det er en prægtig drue. Punktum.
Jeg fortalte Dick-Pierre, at vores, eller i hvert fald min, lange absence skyldtes min ketokur. Nul kulhydrat umuliggør indtagelsen af moules, eftersom sådanne kræver store mængder brød, hvis det ikke skal være en fuldtonet slimet oplevelse. Han skældte mig ud for klimauvenligt kødspiseri, og jeg tog det med et smil, igen af hensyn til madsikkerheden. 
Sams PDA bippede ustandselig, så jeg havde god tid til tænke over det emne, jeg i hemmelighed var blevet besat af: at gerningsmanden i virkeligheden kunne være en kvinde. Hvis det var tilfældet, så var alting vitterlig bedre i gamle dage … nej, så var der noget, der for alvor og ganske brat havde rykket sig i afdelingen for kønnet adfærd. Selvfølgelig kunne man drysse om sig med fremmed DNA, men helt ærlig? Man ser det for sig: Skummende ond kvinde begiver sig ud i verden for at forrette ondskab iført krukke fyldt med mandeskæl. 
Jeg er med på, at magt gør mange folk til de reneste skurke, og at kvinder, der har magt, har en lige så stor mulighed for at ende som skurk, men selvom magt og vold er nære fætre, så er de altså ikke helt samme størrelse. Er man en magtskurk, er man ofte en situationsbetinget konstruktion. Vold har biologiske årsager, nogle af dem flere hundrede år gamle, og netop derfor var det svært at tro, at ret meget havde ændret sig i afdelingen for mænd, kvinder og vold. Jeg blev altid buet ud af feminister, når jeg formastede mig til at sige det under foredrag. Det var god feministisk takt og tone at mene, at voldelige mennesker var sociale konstruktioner, selvom ingen til dato har kunnet forklare mig, hvordan denne konstruktion skulle kunne forløbe. 
Sagen var under alle omstændigheder, at jeg aldrig nogensinde i løbet af mit lange liv som profileringsekspert havde oplevet en kvinde gøre de ting, som vores dreng havde gjort her. Der var en grund til, at jeg for et par år siden næsten afslog at deltage i en paneldebat på KA-TV om ”nye kvindelige mordere,” og den var ikke, at der ikke var nogen nye kvindelige mordere, hvad der faktisk ikke var, men at jeg ikke vidste en pind om kvindelige mordere, og at dette forholdt sig sådan, fordi jeg aldrig havde været i den profilerende ende af en kvindelig morder. Det har jeg så siden. En, som i ét stk., der var volbolley i hovedet og dét. Kvinder kom aldrig så tæt på kødet som ham her, og de myrdede aldrig for at opnå hverken seksuel tilfredsstillelse eller kontrol. Vi er faktisk meget lidt interesserede i kvinder i min boldgade, og min boldgade er serieforbrydere, der begår sexforbrydelser, mord og voldtægt primært, og her er kvinder så underrepræsenterede, at de slet ikke optræder i EFBI's forbryderklassifikationer. FBI har en enkelt kategori til kvinder, der hedder ”føjelige ofre”. Det er en betegnelse, der omfatter for eksempel Karla Homolka, som sammen med Paul Bernardo blev kendt som Ken og Barbie-morderne, og Myra Hindley, der sammen med sin mand Ian Brady voldtog og myrdede fem børn. Jeg er dog sikker på, at dommeren i sidstnævnte sag, der betegnede parret som “to sadistiske og dybt perverse mordere”, ikke ville erklære sig enig i FBI’s kategorisering af Hindley som en, der bare ”føjede sig” efter sin mands behov og deltog i deres morderiske og sadistiske aktiviteter som overlevelsesmetode. 
Men … parforbrydelser? En meget bizar tanke i denne sammenhæng, som jeg egentlig ikke mente, jeg burde tænke yderligere over.
Ikke at kvinder ikke er psykopater, for det er de. Den kvindelige psykopat kan ødelægge forhold og efterlade sig en stribe ofre, der er så ødelagte, at de ofte aldrig kommer sig igen. Den mandlige psykopat ødelægger, når han er værst, alt. Den kvindelige psykopat er hyppigere en borderliner, der myrder for penge eller for hævn, begår medlidenhedsdrab eller i selvforsvar over for en voldelig ægtemand. Vi kalder dem ikke seriemordere. FBI profileringsekspert Robert Ressler var manden, der i sin tid opfandt begrebet ’seriemorder’, og han definerede specifikt begrebet som dækkende mordere, der får seksuel tilfredsstillelse af at myrde. 
Sammenblandingen af sex og vold har jeg aldrig set hos kvinder. Men lige her blev tanken ved med at nage mig. Vi havde set kvinder begå hævnforbrydelser i psykotisk raseri. Brænde hele familier af, mens de sov, for eksempel. Men igen – ikke som en sexforbrydelse og under alle omstændigheder fjernt fra kødet; krysteragtige fjernforbrydelser, hvor de var fritaget for at se resultaterne af deres udåd. Og her bliver jeg nødt til at nævne mit smertensbarn, Aileen Wuornos. Hende tænker jeg på, hver gang talen falder på kvinder, der myrder, og hver gang jeg holder foredrag om nødvendigheden af tidlig intervention – nok det emne, jeg i løbet af min karriere har beskæftiget mig mest med og holdt flest foredrag om. Jeg har hele tiden været fokuseret på den præventive indsats og på at forhindre, at der udklækkes voldelige kriminelle. De mennesker, der sidder i fængslerne, mænd som kvinder, har haft en lortebarndom. Otte ud af ti har været udsat for mishandling, fra seksuelle krænkelser til fysisk eller psykisk vold, til at have bevidnet vold i hjemmet, været udsat for narko- eller alkoholmisbrug eller vanrøgt. Det burde være let at detektere udsatte børn, siger alle. Gid det var. Realiteterne har vist, at det er det ikke. 
Når man ser på et menneske som Aileen Wuornos, er det meget svært ikke at få ondt i hjertet. Vi ved egentlig meget lidt konkret om hende, fordi hun endte som en kulørt historie, hvor løgn og sandhed ikke let kunne identificeres – en kulørt historie, som ingen kunne få nok af; og fordi hun gennemgik en retssag, hvor ingenting gik ordentligt for sig. En af de ting, der piner mig med Wuornos: Det er meget vanskeligt at fastslå om det opfarende temperament, man mente hun havde fra fødslen, virkelig var medfødt – eller et resultat af den mishandling, hun var udsat for i sin barndom. De fleste mente, at hun var born bad. Kan man være det? Ja, det kan man. Seriemordere og voldelige kriminelle generelt har en dosis fra miljøet og én fra genetikken. Aileen Carol Wuornos var belastet af både arv og barndom.
Hun var belastet med DNA fra en far, der var børnemishandler, voldtægtsmand og pædofil, men hun så ham aldrig. Han tilbragte hele hendes barndom låst inde på et sindssygehospital med en skizofrenidiagnose og hængte sig på hospitalet, og enhver indflydelse, han måtte have haft, ville have være genetisk. Han havde som sekstenårig giftet sig med Aileens mor, der var fjorten på tidspunktet. Aileens storebror blev født, da moren var seksten, Aileen kom kort efter, og begge børn blev anbragt hos bedsteforældrene. Kunne hun være hoppet af her, på vejen derhen, og herefter have levet et normalt, uvoldeligt liv?
Den alkoholiserede bedstefar tæskede børnene og misbrugte Aileen seksuelt. Hun indledte efter sigende et seksuelt forhold til sin bror allerede som otteårig og begyndte som elleveårig at sælge sex for småpenge og cigaretter. Allerede her ved vi, at det er for sent – at hendes liv kommer til at gå helt, helt galt; kunne nogen have stoppet hende her, fjernet hende og vendt hendes liv til et, der var fuldt af kærlighed og normalitet? Nej, som elleveårig er det allerede for sent.
Som fjortenårig blev hun gravid efter at være blevet voldtaget af en af bedstefarens venner. Hun bortadopterede barnet og holdt op med at gå i skole omkring samtidig med, at bedstemoren døde af leversvigt. 
Så bliver det heller ikke værre, vel? Jo da. Da hun var femten, blev hun smidt ud af sin bedstefar og indledte herefter en lang karriere som prostitueret, der begyndte i skovene uden for barndomshjemmet i Troy, Michigan. 
Hun blev første gang arresteret som attenårig for spritkørsel, gadeuorden og for at skyde løs med en 22. kaliber-pistol fra en kørende bil. Herefter fulgte mange år som omflakkende prostitueret i Florida, hvor der var varmt nok til at sove på stranden. I Florida giftede hun sig med en 69-årig formand for en sejlklub. Ægteskabet blev annulleret ni uger efter, fordi hun slog ham med hans egen stok, hvorefter han fik et tilhold mod hende. Hun blev i samme periode arresteret for vold i den lokale bar. 
Hendes bror fik kræft i spiserøret, så hun tog kortvarigt tilbage til Michigan, hvor hun blev arresteret for at smide en billardbal i hovedet på en bartender. Broren døde, og hun arvede 10.000 dollars. Dem brugte hun på en ny bil, som hun prompte totalskadede, og hun fik en bøde for spritkørsel. Så tog hun tilbage til Florida og røg i fængsel for bevæbnet røveri på en købmand, hvor hun stjal 35 dollars og to pakker cigaretter. Og sådan fortsætter det med våbentyveri, falske checks, dokumentfalsk, hindring af rettens arbejde, biltyveri, ulovlig våbenbesiddelse, afpresning og så videre og så videre. 
I 1986 mødte Aileen lesbiske Tyria Moore på en bar for lesbiske i Daytona Beach. De flyttede sammen, og Aileen forsørgede dem begge med sine prostitutionsindtjeninger. Inden for en periode på tolv måneder (1989-90) skød og myrdede Aileen syv af sine kunder og blev i 1991 arresteret i en bar med det træffende navn The Last Resort. Mod lovning om straffrihed indvilgede hendes kæreste Tyria i at samarbejde med politi og anklagemyndighed om at få Aileen til at tilstå, og det lykkedes. Herefter blev Tyria anklagemyndighedens hovedvidne. 
Året efter blev Aileen, der påstod, at mordene var sket i selvforsvar, dømt til døden for mordet på sit første offer, Richard Charles Mallory. Men Mallory var tidligere dømt for voldtægt, en oplysning, som dommeren ikke mente var relevant for Aileens påstand om selvforsvar. 
To måneder senere var Aileen i retten for de tre følgende mord og erklærede her ’no contest’, der funktionelt er det samme som at erklære sig skyldig, dog uden at være en indrømmelse af skyld. Her fastholdt hun, at Mallory voldtog hende, og at de andre to prøvede. Retten kvitterede med yderligere tre dødsstraffe. Herefter trak hun påstandene om selvforsvar tilbage og sagde, at hun bare ikke ville have vidner til sine røverier. Men meget tyder på, at hun sagde det, fordi hun havde opgivet og ville have det hele overstået. Da hun efter et interview med filmmanden Nick Broomfield troede, at kameraet var slukket, sagde hun, at det var selvforsvar i alle tilfælde, men at hun ikke kunne klare at være på dødsgangen og virkelig bare ønskede at dø. 
Sin femte dødsstraf fik hun, da hun erklærede sig skyldig i endnu et mord, og den sjette dødsstraf faldt i februar året efter. Hun blev aldrig straffet for mordet på en Peter Siems, da liget af ham aldrig blev fundet, så seks dødsstraffe måtte række.
I endnu et forsøg på at fremskynde sin dødsstraf og få fred skrev hun et år før sin død en anmodning til Floridas Højesteret om, at hun ikke ville have mere advokathjælp og ønskede at standse alle igangværende ankesager. ”Jeg dræbte de mænd,” skrev hun. ”Røvede dem iskoldt. Og der er ingen chancer for at holde liv i mig eller noget, for jeg ville bare dræbe igen. Jeg har had indlejret i mit system … jeg er træt af at høre alt det med, at ’jeg er sindssyg’. Jeg er blevet evalueret gang på gang. Jeg er kompetent, ved min fornufts fulde brug, og jeg prøver at fortælle sandheden. Jeg er hende, der virkelig hader menneskeliv og ville myrde igen.” Præcis, hvad man skal sige, hvis man ønsker en hurtig ekspedition. Hun fik da også en dødelig sprøjte året efter.
En psykiater forsynede hende med diagnosen borderline og psykopat (antisocial personlighedsforstyrrelse), og senere scorede hun 32 ud af 40 mulige point på psykopattjeklisten, PCL-R.
Jeg har kendt til Aileen Wuornos’ sag, fra den opstod, og har aldrig kunnet slippe den. Hendes livs serielle overgrebsmønster får det til at vende sig i mig, og det bliver kun værre, når jeg tænker på, hvordan hun blev udnyttet og forrådt af alle, hun senere mødte. Det eneste menneske, hun elskede, Tyria, var hovedansvarlig for at få hende dømt. Alle ville lave en film om hende eller bøger og gjorde det, men ingen hjalp hende. Der var mange retlige finurligheder, som bestemt ikke forløb efter bogen. Jeg har stillet mig selv det samme spørgsmål med alle de seriemordere, jeg har arbejdet med: På hvilket tidspunkt kunne en intervention have afholdt dem fra vokse ind i de ødelæggelser, som alle mine drenge forvolder? Med Wuornos bliver spørgsmålet endnu mere påtrængende, fordi hendes liv har været ét langt serielt overgreb mod hende. Det er et spørgsmål, jeg aldrig får svar på, ikke kun fordi det ikke er muligt at detektere og intervenere i alle sager, der tigger om det, men nok så meget fordi det er individuelt, hvad mennesker tåler. En person med en lortebarndom bliver som sagt ikke nødvendigvis en voldelig kriminel som voksen. 
Gør Aileen mere ondt i hjertet på mig, fordi hun er en kvinde? Nej. I min verden er et røvhul et røvhul. Hun gør mere ondt i hjertet på mig, fordi jeg tror på hendes påstand om selvforsvar. 
Aileen Wuornos er den eneste kvinde, der optræder i FBI’s seriemorderkategori – på trods af, at kategorien skulle dække dem, der får seksuel tilfredsstillelse af at myrde. Men det fik hun ikke. Det får ingen kvinder. Med Aileen kunne det være selvforsvar, eller det kunne være hævn. Vi ved, at kvinder er rigt repræsenteret i kategorien hævnforbrydelser. Så, ja: Det kunne teoretisk være en kvinde, der havde gjort det her ved ti lesbiske kvinder i vores by. Jeg ville gerne udelukke det, men det kunne jeg ikke. 
Jeg kiggede op og så på Sam hen over bordet. Han så ikke engang på mig, men havde blikket fæstnet på et fjernt sted. Det var alligevel utroligt, som jeg fik lov at sidde her på en halvdyr restaurant og underholde mig selv, ikke at jeg ikke var fuldt ud i stand til det, bevares. Men var det nu i overensstemmelse med takt og tone? Nej. Sam blev uanfægtet ved og ved med at kværne i sin telefon, for hans undersåtter på stationen skulle øjensynlig hele tiden konferere med far, og så ringede hans mor vist, for så foregik det på polsk og meget højt. Hvad var der i vejen med at sige: ”Jeg sidder lige og spiser middag med den verdenskendte profileringsekspert dr. Fanny Fiske og ringer tilbage.” Intet, skulle jeg mene. Ville han også havde ignoreret mig, hvis jeg havde været tyve år yngre? kunne jeg ikke lade være med at tænke. Jeg var muligvis nærtagende, men der er altså visse små ting, en kvinde på min alder begynder at lægge mærke til. Små ting, der vidner om, at noget lige pludselig skrider. Jeg skyndte mig at rette ryggen og give mig selv en kort skideballe, og så sagde jeg pyt. Jeg fik jo vinen for mig selv, og da vores moules ankom, havde jeg suget hele flasken på nær ét glas. Jeg bestilte en flaske til, mens Sam bare gloede på, at hans moules tabte varme uden at gøre mine til at ende sine samtaler ved eksempelvis at slukke sin telefon, som normale, høflige mennesker har for vane. 
Så selvom jeg, hvis jeg nu skal være ærlig, var dybt såret over den manglende opmærksomhed, måtte jeg indrømme, at samtale med andre mennesker var overvurderet. Hvem siger noget, man ikke kan undvære at høre? Og her fik jeg eksempelvis tid til at pleje nagende tanker, og det skal man ikke kimse ad. Jeg ved nemlig, at når noget nager mig, skyldes det, at der er et eller andet i randområdet, jeg skal lægge mærke til. Men hvad i alverden kunne det være?
”Vi bliver nødt til at gå,” sagde Sam uden varsel og puttede sin PDA i lommen. ”En interessant case har fundet vej til stationen.”
”Som vedrører vores sag?”
”Nej.”
”Hvad så?”
”Ikke noget, du skal stikke snuden i.”
”En anden sag?”
Han svarede ikke, men rejste sig, rodede i lommen og lagde en kæmpestor seddel på bordet, mens han gestikulerede til Dick, der nikkede.
”Har du kontanter?” Jeg gloede på sedlen. Sådan en havde jeg ikke set i mindst ti år. Faktisk troede jeg ikke, de fandtes. Jeg gik altid rundt med et par mønter, ifald jeg skulle bruge noget fra en antikveret automat. Men sedler? Nul. 
Han tog frakken på og marcherede hen mod døren med mig i hælene, mens jeg kæmpede mig ind i min kameluldsfrakke fra Jeanne Lanvin.
”Fortæl,” blev jeg ved.
”Min adfærd skal fandeme ikke overvåges i hoved og røv, fordi jeg er doven og bruger betalingskort,” sagde han surt.
”Nej, jeg mente: Hvad sker der?”
Han var standset i døren, fordi de regnmængder, der nu stod ned, alligevel var for voldsomme.
”Øjeblik.”



8

Klokken 4 samme morgen ringede min PDA. Det var Sam.
”Jeg holder udenfor og venter på dig. Der er fundet en til.”
“Kommer,” søvndruknede jeg i røret og vaklede derpå ned i bryggerset og krøb direkte i mit termoregnsæt, for gæt engang? Det regnede stadig. Indbyggerne i Seattle må gnide sig i hænderne over, at der alligevel findes et sted i verden, der er vådere end deres. Jeg tog en ordentlig dram og smækkede døren bag mig.
Sams bil stank af våd hund og noget andet, der heller ikke var helt godt. Sam sad bøjet over rattet og kiggede lige ind i vandmasserne på forruden. Han virkede alt andet end snakkesalig, da bilen kørte gennem mit tusmørke nabolag, hvor gadelysningen på dette tidspunkt af natten kun var sporadisk.
”Har du overhovedet været i seng,” spurgte jeg.
”Næ.”
”Fortæl.”
”Jamen jeg ved ikke noget. Der var en, der ringede til stationen og fortalte, at der ligger en kvinde og koger i regnen ude ved den nedlagte lystbådehavn.”
”Død eller levende?”
”Levende. Bevidstløs.”
”Og det ved han eller hun fordi …?”
”Han tog pulsen i halsen.”
”Hvornår lærer folk, at de ikke skal pille?” Der er alligevel ikke nok, der ser true crime. Bare jeg dog kunne bestemme mig.
Sam svarede ikke, så jeg satte mig til at kramme kalveskindstasken og kigge på vinduesviskerne, der rytmisk, men travlt skubbede vandmasserne væk og havde en umiddelbar afslappende indvirkning på mig. 
”Apropos pille: Hvad hedder ham, der kom med kaffe til os på stationen?”
”Bram. Hvorfor?”
”Bram? Kan man hedde det?”
”Hans familie er fra Holland. Dér kan man hedde alt, også Freek. Hvorfor spørger du – har du nu? Nej, nej, nej. NEJ, NEJ, NEJ!”
”Jeg spurgte bare. Normale mennesker vil opfatte den type spørgsmål som konversation.”
”Du spurgte, fordi – jamen jeg ved, hvorfor du spurgte, og du holder nallerne væk. Er det forstået? Du skal også til at passe på. Pludselig står du i retssalen, og så hiver anklageren det frem, at du bare kører på med alle, du møder.”
”Og det er forbudt – hvor henne? Jeg tror, du er jaloux.”
”Jeg er gift.”
Han sagde det, som om der var tale om et adelsmærke. Sandheden var, at han var skilt og derpå havde giftet sig med sin eks igen. Han kunne ikke helt gøre sig på datingmarkedet med sine polske eder og forbandelser, sine bryske maner og horrible arbejdstider. Og hans forhenværende kone, som også er hans nuværende? Tja, jeg bliver nødt til at sige det, som det er: Hun havner aldrig på forsiden af Vogue.
”Man kan godt være jaloux, selvom man er gift.”
”Jeg er ikke jaloux; jeg er IRRITERET. Fatter du det? Irriteret på dig. Kan du for helvede ikke bare blive en anstændig, gammel dame? Andre gamle damer opfører sig ordentligt – kig dig rundt i nabolaget efter et dydigt forbillede og efterlign det til punkt og prikke. Det er sgu da ikke normalt med ældre kvinder, der bare konstant stolprer rundt efter ungt kød.”
”Okay, så køber jeg en fuglekikkert.” Den forstod han jo ikke, så jeg gik videre:
”Du må have enormt meget mavesyre med det temperament. Tager du syredæmpende piller? Jeg spurgte bare, hvad han hed.” 
Jeg prøvede at koncentrere mig om vinduesviskerne og på den måde lukke for de polske eder og forbandelser, der nu tilflød mig. Han havde aldrig kunnet tolerere den side af mig, der godt kunne lide at kigge lidt på unge mænd. Aner ikke hvorfor. 
Jo tættere vi kom på vandet, jo længere blev der mellem lygtepælene, og regndråberne lignede en meteorstorm, der havde et mellemværende med bilens forrude.
”Du – lige noget andet – skulle jeg ikke ringe til Figu. Det er jo også hendes sag?”
”Du mener Julie? Hold op med det navnepis. Jeg bliver forvirret. Og jo, det kan du godt. Men jeg har ikke den nøjagtige adresse. Jeg kører efter Johns PDA.”
”Hun kan følge mig via min, så det er ikke noget problem.” 
Jeg ringede op og blev hidsig, da Joke tog telefonen. ”Julies telefon, det er Joke.” 
”Giv mig lige Figu.”
”Julie sover.”
”Hun skal på arbejde.”
”Det kan jeg ikke acceptere.”
”Det skal du overhovedet ikke blande dig i. Sæt Figu på.”
”Julie har lige--”
”Giv mig Figu, ellers kan du få lov til at forklare dig over for kriminalkommissær Berkowic.”
”Fortæl mig, hvad det handler om. Vi er en enhed.” Åh gud! En enhed som i Du har ringet til Per og Birthe. Nej. Jeg har ringet til én, Birthe. Man kan ikke ringe til to mennesker. Det giver ikke mening. 
”Du kan få min bare røv. GIV MIG FIGU.”
Nu kunne jeg høre Figu mumle i baggrunden.
”Det er mig,” lød en sløv stemme.
”Vi har en frisk sag ude ved den nedlagte lystbådehavn. Du kan finde koordinaterne på min PDA.”
I baggrunden kæftede Joke op og gav ny mening til ordet skinger. Jeg lagde på, netop da Sam svingede ned ad en totalt mørklagt grusvej. Da han drejede ned mod havet, kom adskillige biler med blinkende gult og rødt lys til syne, og man anede omridset af en ambulance. Sam kørte op på siden af ambulancen og parkerede. Den var åben bagtil og tilsyneladende klar til at modtage aftenens offer. 
Regnen stod ned med uformindsket styrke, og de havde sat telt op over en liggende skikkelse for at bevare flest mulige spor, som regnen ellers ville viske væk. Sams skridt var usædvanlig lange og hurtige den nat, og det var trods fornuftige sko med relativt lav hæl svært for mig at følge med. Det slog mig, at han for nylig var begyndt at spadsere omkring med samme krumme, fremadlænende holdning som Columbo fra min barndomskrimiserier af samme navn. Det slog mig også, at samme Columbo måtte have farvet sit ravnsorte hår. Og at det ikke var en sport, min grånende Sam dyrkede. 
Fotografen var tilsyneladende færdig og i gang med at kigge sit materiale igennem, men de hvidklædte teknikere var stadig travlt beskæftiget med pincetter og bevisposer. Ambulanceredderne havde givet den stadig bevidstløse kvinde iltmaske på og fik hende nu op på en båre. Kvinden lignede mere en pige, atten-tyve år, spinkel og lille og med feminint kortklippet, sort hår. De havde givet hende tæppe på, så jeg kunne ikke se hendes tøj. 
Da de fragtede hende væk i ambulancen, havde Sam fundet frem til vagthavende kriminalbetjent Blassius Hanczuch, der var i færd med at notere på sin blok. 
”Hvad så?” spurgte Sam. Hanczuch noterede færdig og kiggede så træt op på Sam og trak på skuldrene.
”Ikke stort mere, end du allerede ved. Anonym opringning fra en fyr, der sagde, at der lå en bevidstløs kvinde hernede.”
”Du fik ikke navnet?”
”Han skulle ikke rodes ind i noget, sagde han. Anonymt nummer. Han forklarede, som du ved, adspurgt, at han havde taget pulsen på hende, og at hun var i live, men kold. Retsmedicineren …” Jeg kiggede mig forgæves om efter Selander, ”… meldte, at hendes kropstemperatur var langt under normal. Der er ikke fundet noget, jeg har kendskab til endnu, bortset fra nogle lange hår, men de fortsætter et par timer endnu. Vi ved mere senere.”
Jeg ringede til Figu for at sige, at hun godt kunne blive hjemme, men hørte hendes telefon ringe lige bag mig, da hun steg ud af en taxa i selskab med ingen ringere end Joke. ”Åh, jeg skulle lige til at sige, at du bare skulle blive hjemme. Vi ved ikke noget før i morgen.” Joke gik nu nærmest til angreb på mig og skældte ud over, at jeg ingen hensyn tog til bla bla bla. Men tilsyneladende havde Sam opdaget hendes meritter, for han gik helt hen til hende og gav hende et lille skub, hvorpå hun begyndte at skrige VOLD, men det blev hurtigt overdøvet af den skideballe, Sam gav hende: Hvad i alverden hun bildte sig ind at blande sig i efterforskningen, og hvordan hun i sin vildestes fantasi kunne finde på at troppe op på et gerningssted? 
”IND I BILEN MED DIG OG AF STED, OG DET SKAL VÆRE NU, OG HVIS JEG NOGENSINDE SER DIG I MIN NÆRHED, SMIDER JEG DIG I DETENTIONEN.”
”Du skal ikke true ad mig.”
”KAN DU SÅ SE AT KOMME AF STED, lesbijskie cipki.”
”Undskyld, kommissær Berkowic,” sagde Figu og tog den nu stortudende Joke under armen for at føre hende hen mod den ventende taxa. ”Kom, Joke.”
”Kriminalkommissær, om jeg bede,” råbte han efter hende. ”Hołota!”
Jeg gik over til fotografen og bad om at se billederne af offeret uden tæppe på. Han rullede gennem billederne og viste mig ét, hvor hun lå, som om hun var smidt der, på ryggen med armene ud til siderne, skrævende med sine sorte jeansbukser nede om anklerne, ansigtet blankt af regn og sværtet af plamager af udtværet makeup. Puha! Vores gerningsperson var vred.
”Kører du mig hjem, Sam?” Til mit tørre hus og min brune flaske.
Det gjorde han.


9

Jeg drømte om ponyer. Og så ringede det på døren, og så var slut med ponyer. Min første tanke var, at en person med god sans for absurditeter burde skrive et teaterstykke, der foregår i min døråbning. Mærkværdige mennesker, der kommer, siger noget dumt og går igen. Min irriterende nabo med fuglekikkerten havde fuldstændig ret. Under alle omstændigheder: dødbillig produktion, den med min døråbning. 
Lynhurtigt iførte jeg mig min blodrøde japanske silkekimono og kiggede ud gennem dørspionen. Nikotingummityggende P.J. med en avis under armen. Ingen grund til at bruge en time foran spejlet med at komme til at se normal ud, når det bare var hende, der stod dér og smilede satanisk med sin store, bredlæbede blodmund.
Helt objektivt? Helt objektivt er P.J. nydelig. Ravnsort, tyndt hår. Sorte øjne, der med tiden er begyndt at lyse af vanvid, bred sensuel mund og en udstråling som en kernekraftreaktor. Lige meget hjalp det, når hun nu stod der og til forveksling lignede en person, der var ved at eksplodere af grin, halvt sadistisk, halvt selvfedt. Det virkede bizart på baggrund af den reglementerede myndighedsgarderobe, hun var iført: stram sort nederdel, formskåret sort jakke, hvid skjorte og så de to nydeligt nylonstrømpebeklædte spisepinde, hun kaldte ben. Det var næsten umuligt at forestille sig dette vanvittige menneske holde møder med dommere, politifolk og advokater på sit rummelige hjørnekontor i Anklagemyndighedens smukke sandstensbygning. Ingen ville mistænke hende for ikke at være den offentlige anklager, men vi, der kendte hende, var ikke desto mindre målløse over, at hendes lejlighedsvise vanvid kunne forliges med hendes stilling. 
Da jeg åbnede døren, kunne jeg konstatere, at luften kunne drikkes, lummer, klæbrig og unaturlig for en oktoberdag med sorte, flakkende skyer. Jeg kunne også konstatere, at en let svedig P.J. under armen havde dagens udgave af the Daily Bugle, som hun nu glædesstrålende overrakte mig. Og dér på forsiden under overskriften Fanny Weinstein var et computermanipuleret billede, der viste en blanding af mit og Harvey Weinsteins ansigt. Mig og ham som de to eneste ingredienser i en forstemmende gryderet. Underrubrikken lød: Fortiden indhenter alle, også den verdenskendte profileringsekspert og professor emeritus, dr. Fanny Fiske. I en årrække har dr. Fiske angivelig misbrugt sin magt ved at fylde sin seng med et udvalg af studerende, som hun forgreb sig på, mens hun var ansat som lektor på Institut for Kriminologi. Og det forsatte i samme dur med, at det drejede sig om unge kriminalbetjente og agenter, og at anklagen lød på uagtsom voldtægt, sexchikane og magtmisbrug. Interview med talsmanden for ofrene.
”Ofrene?” Jeg spruttede af raseri og kiggede vantro på P.J., der tilsyneladende havde en fest. ”Hvad bilder de sig ind?”
Det talende offer hed Peter Naaktgeboren og så dum ud.
”Naaktgeboren? Født nøgen? Er de rigtig kloge? Det kan man da ikke hedde. Hvad med at prøve en numerolog?” 
P. J. fnisede og krydsede benene.
”Skal du tisse?”
”I dén grad.”
”Godt for dig.”
Aldrig hørt om Peter Naaktgeboren. Inspicerede billedet af en lille, kvadratisk mand sidst i trediverne, der aldrig nogensinde havde ligget i min seng. Jeg nikkede kun til de lækre, aldrig nogensinde til små, kvadratiske mænd. Alle og enhver kunne jo komme og påstå, at de havde ligget i min seng for femhundrede år siden. 
”Man kan da ikke føre en sag uden beviser?”
”Du ved da ikke, hvad anklagemyndigheden har.”
Jeg kiggede spørgende på hende.
”Nej, nej, du, jeg har tavshedspligt. Må jeg lige låne dit toilet?”
”Nej. Du står så fint her.”
Jeg læste videre. I bunden af artiklen blev en anonym person citeret for at sige, at jeg havde truet med at “kneppe stævningsmanden”. Jeg var “grænseløs” stod der. 
“Helt ærlig, P.J? Hvis du virkelig har fortalt Hanif, at jeg har truet med at kneppe stævningsmanden, så vil jeg godt minde dig om, at jeg har reddet dit liv mange gange. Senest har jeg reddet dig fra at dø af arsenikforgiftning.”
”Overhovedet ikke. Det var Selander. Du ved da ikke en pind om arsenikforgiftning. Og jeg har ikke fortalt ham noget. Jeg har bare givet ham båndoptagelsen.” Hun trippede lidt mere. ”Du skal også læse den anden artikel.”
Var der flere? Jeg opdagede nu en sidehistorie med et vellignende billede af mig, der krammede Figu. Det var det klik, jeg hørte, i går, da jeg var glad for omsider at se hende. Hvordan i himlens navn var det lykkedes vedkommende fotograf at få mit moderlige kram til at ligne et lesbisk forspil? Og rubrikken: ”Først man-eater, så lesbisk.” Selv for mine gamle, konservative ører lød man-eater som et levn fra forrige århundrede. Jeg så det for mig: Joke opløst i lige dele raseri og tårer. 
”Der er også en tredje,” sagde hun henrykt.
”Det er vel for pokker løgn.”
”Tjek bagsiden.”
Jeg vendte avisen om og så en halvsides artikel, lige oven over tegneserien, med overskriften Doktor Død. Jeg fangede, at den selvfølgelig handlede om manden, der var død af pølseforgiftning i min seng, men magtede ikke at læse den. Alle tre artikler var selvfølgelig signeret af min ærkenemesis, den på alle måder horrible Hanif Kureishi. 
Kureishi var en flot mand, derom ingen tvivl. En flot mand, som flere gange havde lagt erotiske billetter ind hos mig – uden held, hvilket ganske enkelt skyldtes, at han intet skulle have på mig. Min selvopholdelsesdrift er heldigvis langt større og stærkere end de andre drifter. 
Han var byens, hvis ikke hele landets, værste rygtesmed, sladderstodder og tilmed højst betalte journalist, og man skulle virkelig vogte sig. Han stod ikke tilbage for noget. Mens han stadig boede i London, solgte han uden blusel sin kone gennem ti år i en ’roman’, hvor hun, letgenkendelig som en frygtelig udgave af sig selv, var gift med en fantastisk journalist, letgenkendelig som Hanif, der til lejligheden tillige var en mageløs skabning. Her udleverede han hende som fyrre, fed og forladelig og deres fælles børn som små, irriterende, anonyme vedhæng til hans forrygende liv, side op og side ned. Han havde lagt samtlige avisens kvindelige medarbejdere ned og udleveret deres hemmeligheder i spalte efter spalte, aldrig med navn nævnelse, men altid således, at de var genkendelige for den inderkreds, han ønskede at imponere. Og han fik aldrig nok. Hanif og jeg havde generet hinanden, så længe jeg kan huske, og mener egentlig, at vi stod lige, men han fik tilsyneladende aldrig nok.
”Må jeg ikke nok låne dit toilet?” P.J. skar ansigter og trippede på sine krydsede ben. Nu kom to biler til standsning uden på vejen, den ene med påskriften Daily Bugle, den anden, en van, havde KA-TV printet med kæmpebogstaver på siden. 
”Nej.” Jeg smækkede døren i og håbede, at de i stedet for et billede af mig, ville komme hjem med et billede af P.J., der tissede i bukserne i min have. Jeg skyndte mig ud på badeværelset, låste døren og gik i gang. Under ingen omstændigheder ville jeg tale med nogen om den latterlige forside og den latterlige tiltale, men jeg ville være kampklar under alle omstændigheder, som for eksempel hvis horrible Hanifs fotograf forskansede sig i haven og begyndte at tage billeder ind gennem vinduet. 
Da jeg var færdig, cirka en time senere, var jeg igen til pænt brug. En god foundation skal lægges med forståelse, og gode skygger med stor indsigt. Til sammen kan begge indgreb udrette mirakler. Men det tager tid. Jeg listede ud af badeværelset og iførte mig derpå et stramtsiddende blommefarvet jakkesæt fra Adolfo Domíngue og et par gadepumps fra Stephane Kelian.
Således udrustet stak jeg hovedet ind i stuen, der på grund af panoramavinduet var farligt terræn, men som ikke desto mindre befordrede en fantastisk udsigt til Hanif, der som altid lignede én, der spiste menneskekød. Med sig havde han en fotograf, der stod i min have og talte med P.J., så vidt det var muligt: Hun humpede rundt og krydsede ben på en meget indiskret, barnagtig og uskøn måde, og jeg kunne kun håbe på, at nogen forevigede øjeblikket, så byen kunne få nys om, at den offentlige anklager var en behandlingskrævende kvinde. Pludselig styrede hun over til min hoveddør og kastede sig mod den. 
”Jeg bliver nødt til at låne dit toilet,” råbte hun, så ingen i nabolaget gik glip af det. Hanif smilede smørret og nikkede til fotografen, der tog et par billeder. Mens P.J. krydsede ben, krydsede jeg fingre for en lille historie på side otte: ”Tissetrængende offentlig anklager går amok i dr. Fiskes have.” 
En journalist og en kameramand fra KA-TV stod ude på vejen og spejdede hen mod min dør. De morede sig også over hende, og hvis jeg ikke tog meget fejl, sneg kameramanden sig til en lille optagelse. Hvis stilen skulle holdes ville de nok vinkle anderledes: ”Iskolde dr. Fiske nægter den offentlige anklager adgang til sit lokum.”
Jeg snuppede avisen, Vecchia’en og min slukkede PDA og listede uset op på mit kontor, hvor jeg tændte for PDA’en, som straks gav sig til at lyse og blinke som et amerikansk juletræ og derpå bimlende meddelte mig, at der var et hundredefiretredive ubesvarede opkald. De tre seneste var fra Joke. Jeg tog et ordentlig drag af flasken, slukkede telefonen igen og satte mig derpå til at stirre ud i luften afbrudt af endnu et par fornuftige drag. Indimellem kiggede jeg ud af vinduet. Ingen forandring.
En times tid efter, skete der omsider noget andet: Figu kom marcherende op ad havegangen iført joggingtøj og en hel stak mapper. Hanif var over hende med det samme, men hun afværgede ham og ringede på min dør, hvorefter Hanif stillede sig grådigt bag hende og ventede på sit snit til at belejre min døråbning. Hans fotograf løb over og stillede sig ved siden af ham.
Hvad der nu ville ske, burde jeg vide, men det vidste jeg faktisk ikke. Jeg begyndte uklædeligt at virre med hovedet som en høne, men besluttede så at holde helt op med at trække vejret. Jeg var jo belejret! Af ven og fjende og noget midt imellem. Da jeg uforvarende tænkte ”belejret fra alle sider”, slog løsningen mig, og et fornuftig svirp Vecchia var kun en del af løsningen. For jeg var jo netop ikke belejret fra alle sider. Jeg ringede til Figu, netop som hun for tredje gang lagde sig på min dørklokke. ”Hold op med det der,” hvæsede jeg til hende, da hun tog den. “Gå ud på vejen, til venstre ved lågen, drej til venstre ad Muffit og igen til venstre første gang herefter. Gå ind ad bagdøren.” 
Jeg lagde på med det samme, og med flasken i hånden skyndte jeg mig ud i mit heldigvis afskærmede køkken for at holde øje ved det diminutive vindue ved køkkendøren. Jeg tog en slurk og tændte det elektriske lys, for der var mærkeligt mørkt i køkkenet. Jeg satte vand over, malede bønner og dirigerede dem videre til stempelkanden. Hældte lidt Vecchia i. Netop som jeg hældte det kogende vand i, hørte jeg en let banken på døren. Jeg kiggede ud af vinduet og kunne ikke se andet end Figus lettere irriterede ansigt. Jeg lindede på døren og lod hende smutte ind. ”Jeg tror, det begynder at regne om lidt,” sagde hun. ”Og ved du hvad?”
Jeg kiggede spørgende på hende. 
”Du opfører dig altså som en forbryder,” sagde hun. ”Og du lugter af sprut.” Jeg skulle lige til at sige, at alle ordentlige mennesker lugtede af sprut, men det med at opføre sig som en forbryder lød som en reprimande, og det var det også. Hun var svedig i ansigtet, og jeg kunne ikke forlige mig med hendes joggingtøj. ”Gå dog ud og få det overstået,” næsten hvæsede hun.
”Har du overhovedet læst den forsideartikel?”
”Ja, og det har Joke også. Hun er rasende over de første to hundrede ting og især over billedet. Jeg har jalousi på overarbejde derhjemme. Væg til væg-jalousi og generel forargelse over dig. Og så siger hun, du drikker.”
”Det har hun ret i, og det burde hun lægge sig efter. Nå, men jeg må bare sige, at hun da er særlig sensitiv på en utrolig damptromleagtig måde.”
”Det må man sige ja til. Men altså – gå dog ud og lad KA-TV få et interview. Så er det dig, der bestemmer.”
”Nej, det er ej. De klipper i optagelserne, så jeg kommer til at fremstå som en sinke eller en harpy. Som om jeg ikke har prøvet det en million gange. Det er entydigt min erfaring, at den bedste måde at håndtere sådan noget her på er ved at holde sig væk og holde sin kæft. Hanif skriver under alle omstændigheder, hvad der passer ham.”
”Nå, men jeg ville prøve KA-TV.” Hun trak på skuldrene. ”Kanal Klog er ikke ude på ballade.”
”Jeg vil ikke, gentager: ikke forklare mig. Mit privatliv rager ikke nogen.” Og dele af det var meget privat, inklusive Rengøringsassistenten Roger. 
”Det gør det da i samme øjeblik, du er tiltalt for et strafbart forhold, der også involverer andres privatliv.”
”Om jeg er skyldig i et strafbart forhold, vil jeg overlade til dommeren. Jeg nægter at være defensiv om mit privatliv, som per definition er både mit og privat. Punktum.”
”Jeg gentager: Når dit privatliv involverer andre, så har de også noget at skulle have sagt. Du har sgu opført dig som en mand. Faktisk synes jeg også, det er småklamt, sådan som du tog for dig af retterne.”
”’Du har sgu opført dig som en mand.’ Sagde du virkelig det?”
”Ja, og du ved præcis, hvad jeg mener.”
”Næ. For du aner ikke, hvad du taler om. Du ved ikke andet end det, du har læst i aviserne. Og så synes jeg i øvrigt, at det er helklamt, at du er i et forhold til en geskæftig, larmende spegepølse, som ingen kan holde ud, og så må jeg i øvrigt minde dig om, hvad du selv lavede, før du mødte den geskæftige, larmende spegepølse.”
”Nå.”
Hun kiggede ned og flyttede fødderne; derpå hankede hun op i de mapper, hun stod med og nikkede i retning af kontoret ovenpå. ”Skulle vi ikke arbejde, så?”
Jeg tog Vecchia’en under armen og kanden i den anden. ”Tager du kopperne?”’
”Har kriminalkommissær Berkowic ringet om hende fra i går.”
”Ja.”
Vi fór sammen ved lyden af et kæmpebrag, der lød som en eksplosion. 
10

Vi styrtede ind i stuen og så, at himlen havde åbnet sig. Det, der lignede indholdet fra samtlige syv verdenshave, blev tømt ned i min have, hvor skræmte skikkelser nu satte i løb ud gennem lågen med retning mod deres biler. ”Gud elsker mig,” sagde jeg tilfreds. ”Farvel og tak til dem.” Jeg vendte mig og gik op ad trappen. “Kom.”
”Du spurgte, om Sam havde ringet, og det har han,” sagde jeg og satte flaske og kande fra mig. “Han har efterladt en besked, men jeg har ikke hørt den endnu.” 
Jeg fiskede PDA’en frem, tændte den og bladrede i den for at finde Sams besked. Jeg satte medhør på og afspillede den: ”Foreløbig ikke noget nyt. Hun følger skemaet, vi afventer både prøverne fra Selander og kriminalteknikerne. Det eneste, jeg har, er et langt, lyst hår.”
”Hvad? Hun følger skemaet?”
”Det må være det lange, lyse hår.” Figu lagde mapperne på bordet. 
”Ja.”
”Jeg gider ikke den diskussion. Skal vi ikke bare gøre vores arbejde og komme videre?”
”Jo. Ved vi, hvad vores arbejde er?”
”Ja. Nu gennemgår vi sagerne systematisk, fra bunden og med alle detaljer. Så skriver vi en profil sammen. Og så er resten af hovedpinen politiets helt egen. Jeg mener, at det er en ren efterforskningsopgave, men skidt med det.”
Vi delte stakken af sagsakter midtover og gik i gang. En stilhed, der kun blev afbrudt af papir, der raslede, og dybe suk fra Figu, sænkede sig. Jeg var lidt ukoncentreret, for tanken om, at de måske bare havde sat sig ind i bilerne for at vente på bedre vejr til fortsat belejring af min have gjorde mig urolig. Og så trommede regnen så hårdt på taget, at det lød, som om vi var under beskydning. Sluttelig måtte jeg indrømme, at tanken om, hvad naboerne mon ville sige, nagede mig. Faktisk nager de naboer mig alt for meget. Det er også dem, der er skyld i, at Rengøringsassistenten Roger hedder Rengøringsassistenten Roger. En af de slemme, der rutinemæssigt tropper op og stiller mig nærgående spørgsmål, ringede nemlig en dag på min dør og spurgte: ”Undskyld mig, men hvem er den unge mand, der altid kommer på besøg hos dem. Er det noget familie?”
I stedet for at spørge, hvad i alverdens riger og lande det kom hende ved, svarede jeg, at det var Rengøringsassistenten Roger. Og det skulle jeg aldrig have gjort, for hun havde nemlig timet hans besøg med sin minuttæller i hånden. ”Virkelig? Han må være effektiv, for han er der aldrig længere end femten minutter.”
”Nej, det er han præcis ikke, for han har astma, så han kan ikke holde til at arbejde så længe ad gangen.” Hvad hun bildte sig ind at time mine gæster, glemte jeg at spørge om. Så de har magt over mig, de naboer, og jeg forstår det slet ikke. 
”Gud nej,” udbrød jeg med ét og begravede hovedet i hænderne. ”Mine naboer læser også avis. De har måske allerede nu læst alt det snavs, Hanif har skrevet om mig, og når jeg næste gang stiger ind i min bil, står de der måske og glor på mig med sorte, kirkelige øjne eller hvisker og peger i grupper eller stimler sammen og udspørger hinanden, og måske laver de en underskriftsindsamling og beder mig flytte. Sådan er beboere i velhaverghettoerne nemlig.” Jeg fyldte et glas med ren, brun lykke og tog et drag; rejste mig op og kiggede ud af vinduet. Tæppet af regn dækkede for udsigten. Bilerne var tilsyneladende væk, men også det var svært at konstatere.
”Hvorfor er Hanif efter mig – og ikke efter P.J.?” sagde jeg højt. ”Har han dårlig smag, eller er han bare snotforvirret?”
Figu løftede hovedet. ”Kender ham overhovedet ikke.” 
”Han opfatter sig selv som stjernejournalist. Sidste år skød P.J. ham i låret to gange. Det er hende, han skal være vred på. Og Selander; hun puttede rejer i hans gardinstænger. Eller også var det mig. Jeg er ikke sikker.”
”Det er nogle mærkelige venner, du har.”
”De historier må du få en anden gang. Men han har et nøgenbillede af P.J. Fatter ikke, hvorfor det ikke har været i avisen for længst.” Jeg så Hanif for mig, da han fortalte om billedet: ”Ikke noget særligt, bare skind og ben og hele udsigten,” havde han forklaret.
”Nok fordi, hun har mere magt, end du har. En journalist, der bliver uvenner med den offentlige anklager, får et svært liv. Men for øvrigt er han lækker.”
”Lækker? Nej. Bare nej. Han kan ikke stave til fjerkræ. Han skriver fjækre.”
”Okay.”
Hun vendte tilbage til mappen. Jeg dimsede rundt med et stykke papir og bøjede et par hjørner på de første mapper; tog en dram. Det var ikke kun avisartiklerne, den trommende regn og opbuddet i min have, der gjorde mig ukoncentreret. Der var bare ikke noget taktfast, der kunne samle mine tanker. Og jeg kunne ikke finde ud af at gruppearbejde; og slet ikke med en person, der hele tiden aktiverede min OCD med sine sukkelyde og i øvrigt ikke kunne holde ud at lytte til min metronoms taktfaste tikken.
Som lille pige, efter min mors død, når jeg gang på gang blev efterladt alene i stuen, satte jeg mig på gulvet foran bornholmeruret og forsvandt ind i min egen verden, hvor jeg befordret af sekundviserens regelmæssige, metalliske klik manede situationer og tanker frem, der optændte mig i en sådan grad, at tiden og ensomheden forsvandt i en hjemmelavet kemisk trance. Jeg har i alle mine arbejdende år altid haft et gammelt, mekanisk vækkeur, sådan et som man trækker op. Det stod på mit kontor, og jeg brugte det, når jeg skulle tænke med baghovedet. Men det generede også Figu. Alt, hvad jeg skulle bruge til at koncentrere mig, generede Figu, så hvordan i alverden skulle vi kunne arbejde i samme rum? 
Jeg plejede altid at tage til Wimbledon, hvis jeg kunne, og sad alle kampene igennem uden at høre eller opfatte andet end bolden, der taktfast blev kastet frem og tilbage, ramte ketsjeren med en hul, elastisk lyd, igen og igen. (Det siger sig selv, at jeg foretrak kvinderne, der holder bolden kørende længere. Mændenes evindelige serven har altid bare gjort mig nervøs.) Og så ynder jeg at sidde på en hård bænk i Londons undergrund, eller for at være helt præcis, en hård bænk på den nordgående perron af Tottenham Court Road. Kun hvis man sidder her længe, opfatter man rytmen, der består af togenes regelmæssighed og brugernes kendskab til denne regelmæssighed. På overfladen virker det kaotisk. Tog kommer raslende og lyder som om deres løse metalplader falder af, standser, og dørene åbnes mekanisk; mennesker myldrer ud og andre myldrer ind og dørene lukkes igen mekanisk. Det er det bedste. Lige nu var den bedste løsning, at jeg tog mine mapper og satte mig ud på en motorvejscafé, jeg tidligere havde afprøvet med god succes. Bilernes rytmiske susen var perfekt, og kaffen var god. Af uransagelige grunde hed caféen Restaurant Femten Forskellige Slags Kød, men så nemt lader jeg mig ikke slå ud, selvom det unægtelig efterlod nogle kedelige billeder i min hjerne.
Jeg rejste mig op. ”Jeg kører lige ud på motorvejen.” Hun vidste, hvad jeg mente. Hun vidste, at mit krav om bestemte rytmiske lyde var en del, en anden del, af min OCD.
”Amen altså, jeg kan også tage hjem.”
”Det kan du jo ikke.” Hun boede i en etværelses sammen med Joke, som var særlig sensitivt boligsøgende og læste særligt sensitive kønsstudier på universitetet.
”Det er ikke noget problem for mig at tage derud, som du ved. Bare jeg kan slippe ud.” Jeg kiggede ud af vinduet. Nabolaget var dødt, min vej renset for mediebiler og luften synligt tung af nylig regn. ”Og det ser fint ud. Det er også ekstra godt, når det lige har regnet.”
”Hele tiden, med andre ord?”
”Jo, jo, men i dag kom der så meget, at der vil der være denne her vidunderlige spraylyd fra dækkene. Elsker det.”
”Sig mig engang – hvorfor bruger du egentlig ikke, de hovedtelefoner, jeg har givet dig?”
”Det er ikke det samme.”
”Du kan sætte lige den lyd på, du har lyst til. Jeg er sikker på, at vi kan finde en dækspray-lyd til dig.”
”Jeg kan ikke finde ud af at bruge dem. Jeg har prøvet. De får mig til at svede om ørerne.” Det passede ikke. Jeg ville bare gerne kunne følge med i lydene ude fra vejen. Ingen skulle liste sig ind på mig.
”Okay, lige et par ting, før du går. Jeg ville ellers have ventet. For det første: Han starter, hvornår – februar sidste år?”
”Ja. Altså, det står i første mappe.”
”Det var hurtigere at spørge dig. De tre første tilfælde gik ud over Bar Cis, ja?”
”Ja.”
”Det plejer vi at mene noget om.”
Jeg nikkede. ”Det plejer at indikere, at det er dér gerningsmanden føler sig tryggest, oftest fordi han bor i nærheden.”
”Jep. Men eftersom vi ikke har afklaret, om det her er en seksualforbrydelsen eller en hævnakt, så kan vi ikke konkludere noget om det.”
”Mjo … hævnakter kræver også mod.”
”Hvis det er en hævnakt,” forsatte Figu, “så har jeg lige to supplerende oplysninger, som jeg opsnappede, før jeg tog af sted i morges.” Jeg spidsede ører.
”For det første: Hvilke tanker sætter barens navn i gang hos dig?”
”Bar Cis? Noget med en tone, der er en halv tone højere.” Det var vist noget vrøvl. ”De sorte tangenter på klaveret? Så svaret på dit spørgsmål må blive frikadellens flugt over plankeværket.”
”Tager du pis på mig?”
”Nå ja, nu ved jeg det: Cis er et latinsk præfiks, der betyder på denne side. For eksempel betegner Ciskaukasien området nord for Kaukasus, nærmest Rusland, mens Transkaukasien ligger syd for Kaukasus.” Jeg følte mig klog.
”Spiller du dum, eller er du bare gammel?”
Jeg skulle aldrig have følt mig klog. Det var klart en fejl. Målløst kiggede jeg på Figu og hendes smørrede grin og tog en dram. 
”Cis er det modsatte af trans, det har du fat i. Men det her en lesbisk bar, og når den hedder Cis, så fortæller den, at den ikke hedder Bar Trans.”
”Ja, og den fortæller, at den heller ikke Restaurant Femten Forskellige Slags Kød.” Jeg var helt lost.
”Nej, den fortæller – måske – specifikt, at den er for mennesker, der identificerer sig med deres biologiske køn.”
”Ah, du taler om ciskønnet og transkønnet. Jeg er med! Baren er ikke for transkønnede?”
”Det kan du ikke udlede. Og det ville være forbudt ifølge loven at forbyde transkønnede adgang. Men – det var faktisk præcis det, som Cornwell-Grafton LBGTQIA mente, da de indklagede barens navn – og den formodede hensigt bag navnet – til Ligebehandlingsnævnet for halvandet år siden. De mente, at både baren som sådan og barens navn var transekskluderende”
”Og du ved sådan noget … fordi?”
”Fordi jeg ikke er ældgammel. Og fordi jeg her til morgen har undersøgt alt, hvad der har været skrevet om Bar Cis de sidste fem år.”
”Hold op! Det er efterforskningsarbejde! Vi skal bare profilere stodderen.”
”Ja, men ikke i blinde, hør nu her: Klagen gik ud på, at Bar Cis overtrådte Ligestillingsloven ved at ekskludere transkønnede, både ved hjælp af navnet og ved aktuel praksis. Samtidig havde flere transkvinder nemlig indklaget baren for nævnet, fordi de var blevet bortvist. Ligebehandlingsnævnet afviste klagerne, og nu bliver det interessant, fordi barens fortrinsvis lesbiske klientel havde følt sig chikaneret af transkvinder, der blev aggressive og voldsomme over for dem, fordi de afviste deres tilnærmelser. Derfor havde barens to lesbiske ejere set sig nødsaget til flere gange at bortvise disse meget aggressive transkvinder, fortalte ejerne i deres modskrivelse og også, at de netop havde lavet baren for at give lesbiske et safe space, altså et fristed, hvor de kunne slappe af. Safe space-argumentet har optimale kår i dag. Og så følger en masse cirkulærehenvisninger, som jeg ved, du ikke gider høre.”
”Så du mener, at det er en afvist transkvinde, der er gerningsmanden …”
”… gerningskvinden, må det være.”
”Bevares. Og det skulle så samtidig forklare en hel masse? Hvor langt ude er det lige?”
”Nej, det mener jeg ikke nødvendigvis, det er – langt ude. For hør her: Kort efter at Ligebehandlingsnævnet afviste klagen, blev der begået hærværk mod Bar Cis. Døren blev smadret, ruderne knust og en dukke, der forestillede en handmaid – du ved, en handmaid fra Handmaid’s Tale, den der røde uniform, de havde på – blev hængt i lygtepælen lige foran baren med ordet TERF skrevet flere gang hen over kjolen.”
”TERF?”
”TranskEkskluderende RadikalFeminist – bryd ikke dit kønne, lille hoved med det. Det betyder bare, at de mener, at det er ’ekskluderende’” – Figu lavede citationstegn med fingrene – ”når lesbiske afviser en kvinde med tissemand. Og at det fortrinsvis er gamle feminister, der ikke er … woke.”
”Woke?” Det her var værre, end dengang jeg forsøgte at lære arabisk. 
”Det er bare det modsatte af det, din generation kaldte ”falsk bevidsthed”. Det betyder, at man er bevidst om undertrykkelsen af minoriteter. Noget i den stil i hvert fald. Ejerne blev i øvrigt ekskluderet fra LBGTQIA, og de fleste lesbiske meldte sig ud og lavede deres egen forening. Lang, lang historie.”
”’Når lesbiske afviser en kvinde med tissemand’ – det giver jo ingen mening.”
”Det gør det for transerne, for ideologien tilsiger, at hvis en mand føler sig som en kvinde, så er han en kvinde – med eller uden.”
”Hvorfor behøver man at være det dér ’radikalfeminist’, som jeg ikke engang ved, hvad er, for at synes, at det er åndet påstand, at en mand med tissemand kan være en kvinde, hvis han siger det?”
”Hun.”
”Hvad?”
”Hvis hun siger de.”
”Nul. Det dér gider jeg slet ikke.” Igen måtte jeg sande, at alting var bedre og enklere i gamle dage. Mænd havde penis, kvinder havde vagina. Det regnede ikke hele tiden. Somrene var behageligt tempererede. Der blev drukket igennem. Folk kunne stave til fjerkræ. Man kunne flyve og æde gris uden skam. Og slå uvorne unger. Personager som Joke blev aborteret. Forbrydere blev hængt. Hvis man “spiste plantebaseret”, var man ikke en helt, bare fuldstændig sindssyg. 
Jeg tog mig sammen: ”Og du mener, det er relevant for vores sag, fordi …”
”Vi har talt om det som en hævnakt, ikke?”
”Jo, men det er meget personligt, hvad der sker med de her kvinder. Med hende i går er vi oppe på elleve. Og alt det her ballade er længe siden--”
“Nej, nej. Sagen i Ligebehandlingsnævnet og hærværket skete umiddelbart før voldtægterne begyndte.”
“Vent! Hvorfor taler vi egentlig om voldtægter?”
Det ringede på døren. Nu gik teaterstykket i min døråbning ind i tredje akt.
11

Jeg sendte Figu ned for at åbne døren, og hun kom snart tilbage med en opbragt Sam i hælende. Uha. Nu trak han luft ind til endnu en tirade indeholdende virkelig slemme udenlandske ord, og han ville med stor sandsynlighed også diske op med en reprimande om, at hans opringninger ikke blev besvaret, men inden han kom så langt, sagde jeg:
“Kan du svare mig på, hvorfor vi egentlig taler om voldtægter?”
Han åbnede og lukkede munden som en fisk og kiggede på Figu, der i mellemtiden havde fundet Selanders retsmedicinske rapporter frem og var i fuld gang med at øje dem igennem for gud ved hvilken gang. Han trippede lidt usikkert rundt og anede tilsyneladende ikke, hvad han skulle sige. Det føltes rart og fornuftigt. 
”Se,” sagde Figu og svingede højrehånden hen over Selanders rapporter. ”Der er ikke et ord om voldtægt ifølge hverken ordbogens eller lovens definition.”
Jeg pegede nu også på min bunke, mens Sam blev ved med at åbne og lukke munden. 
”Nul og niks om voldtægt. Skamfering af vagina, ja. Men voldtægt? Det kan vi ikke konkludere. Det kan en retsmediciner, som du ved, faktisk aldrig konstatere. Det er bare os, der vanetænker: De er druggede, de har skamferede skeder, og de er efterladt som affald, derfor konkluderer vi voldtægt uden at kigge efter og uden at tænke os om.”
”De har alle sammen fået fortrydelsespiller. Så man er vel gået ud fra, at de er blevet voldtaget. Og hvis han ikke voldtager dem, hvad laver han så?”
”Hvor er du nu henne? Det er dig, der hele tiden taler om, at der er tale om en gerningskvinde – så hvad havde du forestillet dig, at en hun skulle gøre?” spurgte jeg.
”’Kan være tale om en kvinde,’ har jeg sagt. Og for at være helt ærlig prøver jeg at forestille mig så lidt som muligt.”
”Vi er begyndt at tro, at du ville tale om en hun, indtil han fik tøjet af,” sagde Figu. 
”Du taler sort.”
”Kaffe?”
”Nej tak.”
”Vecchia?”
”Ja tak.”
Figu vendte sig mod mapperne: ”Alene i min bunke er der et langt, sort akrylhår. Og du sagde noget om et lyshåret hårstrå. Var det også akryl?”
Sam nikkede og tyggede energisk på et stykke tyggegummi, han måtte have listet ind, uden at jeg opdagede det. Åh, nej, ikke også ham. Smask. Smask. Smask.
”Er der stemning for paryk?” spurgte han.
”For tidligt at konkludere,” sagde jeg. ”Det kan være en andens, det kan være extensions, det kan være så meget. Men der er noget, jeg gerne vil vide: Har I overvågning på barerne?”
”Vi har en lebbe-lookalike installeret på samtlige fire barer, ja--”
”Godt Joke ikke er her!” Figu himlede med øjnene.
”Ja, det siger jeg også. Magen til knaldesmatte,” sagde Sam og tog en dyb slurk. Jeg gjorde ham følgeskab. “Men ja, vi har haft folk på de barer i over et halvt år nu.”
”For det er noget andet, jeg ikke kan vride hjernen rundtom. Hvordan kan gerningspersonen,” sagde jeg kønsneutralt og en smule stolt over min nyerhvervede, moderne færdigheder, ”uset putte pulver eller piller i de pigers drinks?”
”Du skal lige huske på, at ofrene ikke var appelsinfri,” sagde Sam.
”Det er vi med på,” fortsatte Figu. ”Men andre har heller ikke set noget, kan jeg læse mig til i afhøringsrapporterne. Så, du påstår, at der også var en ’lebbe-lookalike’” – hun lavede igen citationstegn med fingrene – ”på i går, da det ellevte offer blev overfaldet?”
”Ja, det påstår jeg. Men der er jo over tyve borde. Ét menneske kan jo ikke overskue tyve borde og hele baren på én gang. Meningen er, at de skal falde ind, og det gør man altså ikke, hvis man patruljerer rundt. Vi ved heller ikke, hvad der sker, når gæsterne går udenfor for at skændes og ryge, og hvad de nu finder på at gøre derude – altså, hvis de går udenfor overvågningskameraets rækkevidde.”
”Så den overvågning er meget lidt værd.”
”Siger sig selv, men vi har altså to kameraer i hver sin ende af samtlige barer, og de bliver gennemset hver eneste dag. Det kræver mere mandskab, end vi har, men det bliver gjort. Og så er der jo også barernes egne overvågningsbånd, som dækker noget af arealet udenfor. Dem skal vi også igennem hver aften – forestil dig den mængde bånd, vi har været igennem siden februar sidste år?”
”Jo tak. Det er jo imponerende. Jeg har også spekuleret på, hvordan de kom videre fra baren. Men I har altså ikke set et par forlade baren?”
Sam slog en skraldlatter op. ”Vi har set MASSER af par forlade baren, lad nu være med at være dum. Vi har bare ikke set ofrene forlade baren. Overhovedet. Langt de fleste går først, når de bliver smidt ud ved 1-2 tiden, Cis lukker klokken 1, de andre klokken 2. Ved lukketid vælter de ud i flok, fordi de bogstavelig talt bliver smidt ud, og dér er det meget svært at se, hvem der er hvem. Det kan vi faktisk oftest ikke. I hvert fald har vi ikke set nogen af ofrene blandt den udvæltende flok.”
”Bagdøren?”
“Ja, de er akilleshælen. De er meget dårligt dækkede. Dog vil jeg sige, at man på samtlige barer skal igennem barpersonalet for at komme til bagudgangene. Og dem har vi selvfølgelig krydsforhørt og DNA-prøvet efter hver eneste episode.”
”Hvad er din teori?”
“At vedkommende meget bevidst er gået ud ved lukketid sammen med sit offer og lige så bevidst har placeret sig bag folk, der er højere end ham eller hende. Der er ganske mange høje piger i denne by, skal jeg hilse at sige, og du kan se på offerprofilen, at ingen af dem er højere end 1.67.” Sådan noget lægger man mærke til, når man ikke er højere end to sofapuder, måtte vi forstå.
”Mener du så også, at gerningspersonen er lavstammet?”
”Ikke nødvendigvis. Man kan argumentere begge veje.”
“Når jeg nu fortæller dig – og nu siger jeg bare, hvad vores konklusion indtil videre er, nemlig at der er tale om en biologisk mand, der ser ud som en kvinde …”
”Og det er jeg enig i, bortset fra at det hedder en transkvinde,” indskød Figu.
”… ændrer det så på din opfattelse af … højden?” Det hele var så uspecifikt og svævende, ikke til at holde ud.
”Hvad?” udbrød Sam. ”Er det jeres konklusion?”
”Indtil videre, ja. En mand forklædt som kvinde eller en transkvinde er det eneste, der forklarer en mandlig aggressionshandling, som foregår i ly af en kvindelig forsamling.” Sam sad med åben mund og stirrede på os. Det hele var lige så nyt for ham, som det var for mig for fem minutter siden. 
”Ligner en kvinde …” spurgte Sam, “kan man bare det?”
”Du kan nok ikke.” Dybt fnis fra Figu. “Caitlyn Jenner kan heller ikke.”
”Hvad skal det betyde?” spurgte Sam.
”At du er meget maskulin,” svarede Figu og plirrede med øjnene. “Ligesom Caitlyn.”
Figu gemte ansigtet i håndfladerne. ”Nej, nej. Nogen skal hjælpe mig. Jeg har taget skade af at være sammen med dig, Fanny. Du har bombet mig tilbage til din fortid, boomer.” 
”Boomer?” Hvad var nu det?
”Baby-boomer.”
”Hvorfor kalder du mig pludselig det?”
”Undskyld, men det er noget min generation kalder din generation, når vi mærker afstanden mellem os – når I ikke ved eller forstår, at verden forandrer sig.”
Den skulle jeg lige tygge på. Jeg kiggede på Sam, der sad helt stille og sendte Figu et målløst, lidt afkoblet blik.
”Burde jeg egentlig ikke være lidt fornærmet over det? Det betyder jo oldsag. En oldsag, man ikke skal … tage alvorligt. En blank oldsag.” 
Hun slyngede armene om mig. ”Undskyld, Fanny. Jeg mente det ikke på dén måde. Jeg sagde det bare i sjov.” 
”Fair nok,” sagde jeg koldt. ”Jeg aner jo reelt heller ikke, hvad du taler om indimellem.” Og jeg var jo en boomer, en 68’er, en gammel hippie. Jeg havde vitterlig gået med batikfarvede T-shirts, set Janis Joplin optræde ved Altamont og demonstreret mod Verdensbanken. Det ville jeg da aldrig løbe fra. Men jeg brød mig altså ikke om at blive kaldt boomer. Sam virkede stedfortrædende fornærmet. Et blik på hans ansigt, og det var åbenbart, at der var optræk til skideballe, så jeg sendte ham mit gamle blik, der sagde lad være!
”Du skal fandeme ikke prøve at kalde mig boomer, popierdolona kurwa. Nogensinde,” snerrede han ad hende. ”Hvis du gør det, så kalder jeg dig barnerøv, lille lort, åndspygmæ … noget, jeg finder på noget, stol på det.” Og han var endda yngre end mig. Væsentligt yngre. Kunne umuligt være en boomer.
”Undskyld,” sagde Figu. ”Jeg sagde det vitterlig bare for sjov. Vecchia?” Uden videre hentede hun flaske og glas og skænkede op. ”Skål for dumme mig,” sagde hun. Vi bundede glassene. Og så var vi videre. 
”Hvor kom vi egentlig til?” spurgte jeg.
”Sam spurgte om mænd kunne ligne kvinder, og selvfølgelig kan de det. Sam, du må da have set masser af billeder af transvestitter og drags, hvor du ikke kunne se, at de var mænd?”
”Næ,” svarede han langsomt. ”Jeg læser jo kun politirapporten og lokalavisen. Jeg kigger ikke efter … sådan noget. Jeg er fra landet.”
Jeg hældte et ordentligt skvæt Vecchia i min kolde kaffe og sagde henvendt til Sam: ”Men sig mig engang – hvor foregik det i går?”
”På Bar Cis … har jeg ikke sagt det én gang?” svarede sure Sam surt.
”Måske. Har du talt med seneste offer?”
”Er på vej. Skulle bare sikre mig, at jeg kunne få fat på dig. Kan jeg det fra nu af.”
”Lover. Må jeg ikke komme med dig? Jeg vil faktisk gerne høre se og høre et offer, fersk fra fadet.”
”Sagtens, bare du ikke blander dig.” 
“Jeg vil også gerne med,” sagde Figu.
”Desværre,” sagde jeg. “Et medlem af segmentet purunge sluts skal gøre vores arbejde imens.” Jeg kom til at grine. Figu rynkede på næsen. “Jeg er hverken purung eller slut, tak. Hvor har du det fra?”
”Bare en bogtitel, Guide til purunge sluts. Vi tager den senere.” Det var så min hævn for boomer.
”Jeg vil helst heller ikke have dig med også, Julie; det er ikke godt at komme rendende med en hel flok,” sagde Sam.
Jeg rejste mig og sagde henvendt til Figu. ”Vi bliver nødt til at gå på bar i aften. Når jeg er færdig på hospitalet, smutter jeg lige op til Selander bagefter for at vende det umulige voldtægtstema. Jeg er tilbage ved spisetid. Tager mad med.” Jeg sagde ikke noget om, at jeg også lige skulle udfritte Selander om P.J. – var de stadig bedsteveninder, gjorde de stadig det dér, jogge, hver morgen, havde P.J. og Hanif fået venindering, og hvorfor P.J. var så interesseret i at få mig dømt.
”Jeg bliver desværre nødt til at tage hjem i aften. Ellers bliver Joke tosset.” Med mit perifere syn kunne jeg se Sam stå og ryste på hovedet.
”Har du fået barn eller kæreste?” spurgte jeg. “Og er du klar over, at du er i en profession, der er lidt … krævende.” Figu kiggede ned i bordet og sagde ikke et ord. Sams telefon ringede, og han gik ind i rummet ved siden af. 
Hvis jeg helskindet skulle med Sam ud fra min matrikel, måtte jeg først sondere terrænet. Jeg snuppede min kikkert og tjekkede nabolaget. Det skulle jeg aldrig have gjort: Rundtomkring i deres haver og på fortovene stod de i grupper og kiggede over mod mit hus, fordi de ikke havde noget liv. Jeg snappede efter vejret og trådte til side. Sædvanligvis var kvarteret her badet i blåt tv-lys fra morgenstunden, og lige til oldetrunterne gik i seng. Men ikke i dag. Hele tre artikler om mig og mit uvæsen var bedre tv. Jeg savnede det kendte og elskede tv-lys, ikke kun fordi det betød, at naboerne havde andet end mig på hjernen, men nok så meget fordi det gav hele nabolaget et futuristisk look. Særlig efter mørkets frembrud var lyset fascinerende, som om et kæmperumskib havde valgt at lande lige her og sende sine små satellitter ind i alle hjem. Jeg ville ikke blive en olde på dén måde. Aldrig. Jeg ville dø på arbejde, midt i et skridt, på vej ned ad en trappe eller i et spektakulært trafikuheld. Jeg måtte sætte mit Netflix-forbrug ned. 
Fra rummet ved siden af kunne man høre, at Sams telefonsamtale var ved at være slut. Men ikke så snart var den overstået, før hans PDA bjæffede igen.
Jeg trak gardinerne helt for, tændte lidt mere lys og listede så hen til min PDA og begyndte at læse lidt rundt i de cirka to hundrede tekstbeskeder, jeg havde fået. Ganske rigtigt: Jeg var en luder og en overprivilegeret, hvid overklassekælling, der skulle tjekke sine privilegier. Tjekke mine privilegier? Mener de tælle? Eller sætte pris på? Eller skamme sig over? Nogen skulle have at vide, at min barndom havde været horribel, og at mine privilegier var surt optjente gennem et helt liv. Jeg skulle ikke tjekke en skid, hvad det så end betød. Anyway: Der var kun en vej frem gennem mit umiddelbare nabolag, og den gik gennem mit garderobeskab.
”Skal du med?” hørte jeg kort efter Sam sige.
”Øjeblik,” svarede jeg fra mit soveværelse, hvor jeg i mellemtiden var gået i gang med det svære valg: Hvilken af mine tre smagfulde hijabber, to i lycra, en i helsilke, den ene marine, den anden sort, den tredje rød, alle indkøbt i Sydney og alle med fordel tidligere brugt for at unddrage mig identifikation og opmærksomhed – hvilken en af dem skulle jeg vælge? En hijab er genial – i virkeligheden bare et formsyet tørklæde, der stort set ikke dækker andet end håret, kindernes yderste grænser og hagens underside. Jeg valgte den sorte, som passede til min grå dragt. Den røde påkaldte sig opmærksomhed, og den blå – helsilke – var til aftenbrug. 
”Vi er gået,” råbte jeg til Figu. ”Jeg glæder mig til at se den kronologiske oversigt, især. Nå, ja og en oversigt over deres promiller. God arbejdslyst.” Sam trippede i døråbningen – de skrå brædder, skulle jeg måske kalde den. 
”Forklædt som morlil,” sagde han besk. Nå ja, tænkte jeg. Se mig! Jeg kan stadig gå.
Jeg rettede ryggen og gik gennem haven med målbevidste skridt og mærkede i samme øjeblik, jeg havde smækket havelågen bag mig, en sværm af nysgerrige, næsten klæbrige blikke. Hvem var den sjuskede, lille mand i det grimme tøj? spurgte de nu utvivlsomt hinanden, og hvem var morlillen? Eller kunne det være luderen, der også var den overprivilegerede overklassekælling, som burde tjekke sin privilegier, der gik der? Eller var det en repræsentant for ”det krapyl, som de venlige, overtroiske, humanistiske, socialistiske, antidarwinistiske og kulturradikale mennesker gladelig lukker ind i landet for at finansiere dem med tvangsinddrevne skattemidler, som man tager fra livsduelige borgere,” som P. J., det skønne menneske, ville udtrykke sig. 
Under alle omstændigheder var jeg glad for hijabben og Sam. Men lige før vi satte os ind i bilerne, sagde han: “For øvrigt: “Jeg kørte lige forbi domhuset, og dér stod P.J. sammen med dommer Salcido, og de var i gang med at klaske sig på lårene over noget, de læste i the Cornwell Bugle. Bare så du er forberedt. Den kælling.” 
”Hvem af dem?”
”Salcido. Hun er så højrøvet, at hun kan skide i en tagrende.”
”Nu er det jo ikke sikkert, DeAnn Salcido får sagen.”
”Skal vi vædde?” 
Jeg havde indberettet Salcido for Greco, Europarådets mellemstatslige samarbejde til bekæmpelse af korruption, efter at flere af domhusets ansatte ad flere omgange havde forsynet mig med dokumentation for ganske mange tilfælde af bestikkelse og ét tilfælde af alvorlig inhabilitet. Det var ikke en del af min arbejdsbeskrivelse, men der var ingen andre, der turde indberette hende.
Salcido fik en næse, et års suspension og en forside, der var på niveau med den, jeg havde fået i dagens avis. Nu skulle hun så have hævn. Sådan noget forstår jeg mig på. Det er ganske vist. Især når den uskyldsrene straffes. Hvilket ikke var tilfældet med lige denne basic bitch.
”Husk nu lige på, at der vil være to domsmænd. Så skal hun bestikke dem også. Det tør hun ikke.”
Sam trak på skulderen og satte sig ind i sin bil. Men der var jo også noget, han ikke vidste.

12

Sam anede ikke, at jeg havde haft en for mig langvarig affære med Grecos daværende vicechef, Chaim Slutsky, en mageløs skabning, der havde fået en tilsvarende mageløs omskærelse som spæd. Som jeg vist har antydet, skal Sam helst ikke have kendskab til den slags, eftersom  han bliver eddikesur over hver eneste manifestation af mit skørlevned. Pointen er dog, at hvis Salcido igen sætter foden forkert, så er hun sandsynligvis færdig som dommer. Jeg så Sam for mig midt i et af hans legendariske hidsighedsanfald, og det slog mig, at han ikke havde bandet én eneste gang hele dagen. Virkelig sært. Måtte spørge til det ved nærmeste lejlighed, nu for eksempel, hvor vi synkront stod ud af vores biler uden for hospitalet.
”Har du det godt? Tager du piller?”
“Hvad?” Lige da så det ud, som om han var ved at bryde ud i en ed.
”Du har ikke bandet én eneste gang hele dagen?”
”Nå, dét. Nej, chefen sendte mig til hypnotisør. Personalet havde klaget over mig.”
”Du har været til hypnotisør, siden vi sås sidst? Det må være en meget dygtig og meget hurtigt-arbejdende hypnotisør.”
”Nej for fanden, kurwa-mać; jeg havde bare aftalt med mig selv, at jeg godt kunne selv og uden at skulle tilbringe tid med en savlende mongol, der hele tiden læsper, at jeg skal slappe af og have det dejligt.”
”Har du så fået komplimenter på stationen?” spurgte jeg, da vi gik ind gennem skydedørene og meldte os i den buede luksusreception, hvor et kvindeligt medlem af øjenbrynsbanden til bevarelse af skovsnegle i fjæset smilende pegede os op på sjette sal i det nybyggede milliardprojekt, som efter en navnekonkurrence blandt alle borgere i Cornwell-Grafton endte med at hedde Cornwell-Grafton General. Det var svært at forestille sig fantasien blandt de øvrige bud.
Inde i kæmpeelevatoren, der var ét stort spejl, trak jeg hijabben ned på skulderen, så den lå som et tørklæde om halsen på mig. Man skulle være påpasselig med ikke at sende for mange forvirrende signaler i en interviewsituation.

Der lugtede forbløffende godt og rent inde på hendes enestue, der var nænsomt indrettet med mørkeblå gardiner til en lys grå vægfarve. Hun havde kørt sengegærdet op og sad og nikkede til noget musik, men tog hovedtelefonerne af, da vi kom ind.
Sam identificerede sig og præsenterede mig. Rosa smilede sødt til os og gav hånd. Hun havde uforståeligt sunde, røde kinder. Det måtte være medfødt. 
Rosa lignede stadig en teenagepige, men det fremgik af det laminerede skilt i bunden af sengen, at hun var lige fyldt toogtyve; hun var stadig spinkel og lille og med feminint kortklippet sort hår, men alligevel uigenkendelig fra i går, hvor intet var rent eller ordentligt. 
Sam indledte med at spørge, hvordan hun havde det, selvfølgelig, og hun havde det godt. Dog med hovedpine. Hun nævnte ikke noget om, hvor ondt det gjorde at have sår og flænger på ryggen og i vagina. Der var sandsynligvis artige ting og sager i de plastikslanger, der servicerede hende fra dropstativet.
Sam var kommet for at høre, hvad hun havde set, hørt, lugtet, fornemmet eller på anden vis observeret. Men han var mere pædagogisk end som så og holdt en bedre tale om, hvor høj en prioritet hun og de forgående ti ofre var for politiet; han fortalte, hvad der blev gjort og så videre og så videre og rundede af med et spørgsmål:
”Så hvad kan du huske?”
Hun rystede langsomt på hovedet. ”Mine veninder og jeg holdt fødselsdag for Katinka; vi havde været på restaurant Kristels Sure Sild & Sushi, og det var selvfølgelig sjovt, og vi fik lidt at drikke … et par flasker hvidvin, og bagefter tog vi på Cis. Og dér fik vi lidt mere at drikke. Og når man er i godt humør på Cis, så kommer folk rendende og sætter sig lidt og giver et par drinks og fortæller et par vitser og går igen. Det var ikke særlig sent, for vi begyndte klokken seks.”
”Så I ankom til Cis klokken …?” spurgte Sam uden at kigge op fra notesblokken.
“Cirka 22. Men lige pludselig, vel nok en times tid efter, er jeg væk. Det sidste, jeg kan huske er, at jeg leger sten, papir og saks med en, jeg ikke kender så godt og så – væk. Jeg kan ikke engang huske, hvad det gik ud på.”
”Havde vedkommende legekammerat paryk på? Langt lyst hår? Langt sort hår?”
”Næ. Det var mere sådan en tynd, leverpostejsfarvet skulderpage. Bestemt ikke paryk.”
”Andet, du kan komme i tanke om?”
Hun tænkte sig om. ”Ikke umiddelbart.”
”Der var ikke en person, du lagde særlig mærke til?”
Hun tænkte sig igen om og rystede så på hovedet. ”Næ.”
“Mens du var væk – det husker du intet fra? Ikke et glimt … af noget? En duft? Hvad som helst?”
Hun tænkte sig igen om, længe, og så rynkede hun bryn. ”Jeg ved ikke, om det var noget, jeg drømte, men jeg har et billede af at sidde i en bil, hvor der dingler noget, der er fastgjort på bakspejlet ligesom i taxaer. De har indimellem sådan noget forskelligt krimskrams eller hvad det hedder, et træ med duft for eksempel. Det her var noget, der glimtede. Meget småt.” Hun lukkede øjnene som for at bedre at fange genstanden i erindringen. ”Småt, aflangt, glimtende.”
”Hvor småt?”
”Jeg ved det ikke – samme størrelse som de dér dufttræer, tror jeg. Men jeg aner ikke, om det var en drøm eller et faktisk erindringsglimt.”
”Hvordan lugtede der inden i den bil – apropos dufttræer?”
Hun kiggede direkte på Sam og rystede på hovedet. ”Parfumeret? Måske. Jeg ved det ikke. Nej, jeg ved det virkelig ikke.”
”Var det en duft, du godt kunne lide? Var den feminin eller maskulin?”
”Jeg ved det ikke. Måske en femi--, nej jeg ved det virkelig ikke. Jeg er ikke engang sikker på, at jeg sad i en bil. Det hele virker som en drøm.”
At hun havde siddet i en bil, var hævet over enhver tvivl. Findestedet lå over ti kilometer fra Bar Cis.
Sam sad lidt og nikkede for sig selv. Han tog en stak billeder frem og bladrede gennem dem. ”Han var hård ved dig. Han slæbte dig hen over sten og affald. Du må være godt medtaget. Sig mig – du vågnede slet ikke, fordi noget gjorde ondt?”
Rosa rystede på hovedet. ”Jeg vågnede her på stuen klokken otte i morges. Og havde ret ondt på ryggen og på skulderen og sådan ...” Hun undgik at sige vagina eller lignende. Mærkeligt med den generation Y eller Z, eller hvad den hedder. De er lidt knibske. I min ungdom brugte vi nærmest vagina & venner i værtshusudgaverne, som andre bruger komma. 
”Herefter blev jeg undersøgt af en gynækolog og en svensker, som vist var retsmediciner. Og så var der en masse prøver. Så sov jeg lidt, og så kom I.” Hun trak på skuldrene. 
Jeg rakte ud efter det billede, som Sam nu sad med i hånden. Det viste hendes ryg med retsmedicinerens linealer lagt ind, så man kunne se længden på lacerationerne. Det så ikke rart ud, og jeg talte tretten i alt, store og små, hvor den længste flænge målte fem centimeter.
”Av,” sagde jeg. ”Du har fået et par sting.”
Hun nikkede.
Sam puttede billederne tilbage i chartekket og sukkede dybt.
”Da du var på Bar Cis – holdt du så lidt øje med dit glas? Gik du for eksempel på toilettet og lod det stå?”
”Ærligt? Jeg tænkte overhovedet ikke over det.”
”Trods ti voldsomme vold-- altså, overfald, hvor det er blevet fastslået, at kvinder er blevet bedøvet på forskellige leb-- lesbiske barer i byen …”
Jeg spekulerede over, om det gav mening at kalde det en ”lesbisk bar”. Det lød høfligere, men barerne var jo ikke lesbiske. 
”… var du slet ikke bekymret for de drinks? Undskyld, hvis jeg lyder fordømmende, det er jeg ikke, men jeg kan bare ikke forstå det.”
Åh, Sam. Han gjorde sig virkelig umage.
Rosa kiggede tomt ud i luften og rystede på hovedet. ”Det har fyldt meget, det, med de kvinder. Men det var bare – det var sådan en glad aften, og jeg var sammen med mine venner og en masse glade mennesker, og jeg følte mig tryg. Vi drak … ret meget. Jeg tænkte overhovedet ikke over det. My bad!”
”Du skal altså ikke undskylde,” skyndte jeg mig at sige. ”Det kan vi sagtens forstå,” løj jeg. ”Vi vil bare så gerne have fingrene i denne her fyr.”
Hun sendte mig et blik, der enten var vantro eller mistroisk. ”Fyr? Der kommer ikke nogen fyre på Bar Cis.”
Jeg blev nødt til at tale med Sam alene, så jeg rejste mig og sagde henvendt til Rosa: ”Tænk lige over, hvad du sagde dér. Vi smutter ud efter en kop kaffe, så kommer vi tilbage. Skal du have noget med?”
”Ja, er I ikke søde at tage en Yankiebar med?”

Da vi gik ned ad den brede gang mod automaten, sagde Sam: ”Det er det samme med de andre. De var lidt fulde, havde det sjovt, der var mange mennesker, og de tænkte overhovedet ikke over det. Jeg fatter det ikke.”
”Man tror jo aldrig, at sådan noget her, som man læser om i aviserne, rammer én selv.”
”Det har jeg jo svært ved at forstå. Vi kan kun gøre det, så godt vi kan. Men kvinder skal også lære at passe på sig selv.”
”Enig. Men har du aldrig været ung og udødelig?”
Han rystede på hovedet. ”Ikke rigtig. Jeg har altid været den samme dødssyge mig.”
”Bed du mærke i, hvad hun sagde?” spurgte jeg. ”Der kommer jo ingen fyre på Bar Cis. Det var det, Figu prøvede at sige til dig, der lød som sort tale.”
Han knyttede bryn og lagde hovedet på skrå. Jeg fortsatte: “Det var ikke for sjov, vi sagde det. Vi mener det, når vi siger, at der efter al sandsynlighed er tale om en trans.”
”Okay,” sagde Sam. ”Det er fuldstændig jomfrueligt terræn for mig.”
”Men tænk over det – du har sagt, at du halvt om halvt tror, der er tale om kvinde. Det ved jeg positivt er umuligt. Men der har været tale om kvindeparfumer; der har været én, der talte om at blive strejfet af langt hår, der er fundet et langt, sort hår, og nu er der tilmed fundet et langt, lyst akrylhår.”
”Ja,” sagde han langsomt.
”Og der er ingen fyre på Bar Cis.”
”Hvad er det der ’Cis’?”
Jeg prøvede et udmattet smil. ”Det må du spørge Figu om. Hun er ekspert.”
”Hold op med det der navnepis--”
”Du sagde PIS! Du skal til hypnotisør. Nej, hør nu lige her: Den absolut bedste måde at irritere Joke på er, hvis du kalder Julie Figu. Lær det nu bare.” Sam livede op, hvorpå manden med kontanterne fodrede automaten med mønter og fik kaffe og en yankiebar til gengæld. Og mens han gjorde det, sagde han: ”Det er vold. Det er vold!” og forsøgte at efterligne Jokes irriterende pibestemme.
”Jeg synes, du skal give mig lov til at stille Rosa et par spørgsmål.”
”Værsgo.”

Med den stadig alt for varme kaffe i hånden formanede jeg mig selv om at være blid og rettede blikket mod Rosa.
”Rosa, sig mig: Er der nogensinde en trans, der lagt op til dig – på Cis eller nogen af de andre barer?”
“Ja, mange gange. Men jeg har en kæreste, så det har ikke givet problemer.”
”Hvis du ikke havde haft en kæreste, havde det så givet problemer?”
”Ja, så kan de godt blive sure og aggressive og kalde én for TERF. Hvis man ikke bider på.”
”Terf?” udbrød Sam
“Forklarer det senere,” sagde jeg.
”Nå, jo,” begyndte Rosa langsomt. “Der var faktisk en i sidste uge, der ikke troede på, at jeg havde en kæreste og begyndte at råbe, at jeg løj og bare ikke kunne lide transkvinder. Han var meget ubehagelig, og Suzy smed ham ud. Faktisk tror jeg, han var på stoffer.”
”Suzy er din kæreste?”
”Nej, det er en af ejerne, hun står i baren, og hun er en dejlig, skrap madamme.”
”Kan du huske, hvordan han så ud?”
”Ja, den aften havde han langt, sort hår og sådan noget goth-tøj på.” Jeg turde ikke spørge, hvad ”goth” var for noget. Måtte spørge Figu. ”Men han kommer der tit, og ser forskellig ud hver gang. Indimellem har han paryk på, andre gange ikke. Når han ikke har paryk på, ser han nærmest androgyn ud med glatbarberet isse. Smuk faktisk. Meget skarptskårne træk; flot, fyldig, buet mund, små, brune øjne, der ser virkelig onde ud, når han bliver vred – skræmmende. Når han har paryk på, ligner han med lidt afstand en virkelig smuk kvinde.”
”Hvor høj cirka?”
”Lidt højere end mig, vel mellem 1.72-73.”
”Du sagde ellers tidligere, at der ikke kom fyre på Cis?”
”Ja, for vi kalder dem jo ikke fyre. De er jo kvinder.”
”Men så enkelt er det ikke.”
”Nej.” Hun smilede huldsaligt.
”Andre karakteristika, du kan komme i tanke om?”
”Meget stramme bukser, som regel.”
”Ikke noget med kjole?”
Hun rystede på hovedet. ”Ikke så vidt jeg ved.”
”Smykker, den slags?”
”Piercing i næsen og på læben, så vidt jeg husker, ikke sikker, men piercinger i hver fald. Øreringe og en stor tatovering på den højre arm, en davidsstjerne.”
”Er han jøde?”
Hun trak på skuldrene. ”Aner det ikke. Han ser ikke sådan ud.”
”Hvordan sådan?”
”Semitisk. Jeg ved godt, man ikke behøver se semitisk ud, så – jeg aner det ikke.”
Jeg bad hende tegne en davidsstjerne i Sams notesbog, bare for at sikre mig, at det ikke var et hagekors eller noget helt tredje. Jeg har nemlig set mange fusioner mellem hagekors og jødestjerner i min tid. Hun tegnede en davidsstjerne. 
”Du ville kunne udpege ham, hvis vi viste dig et billede?”
“Det er jeg sikker på.”
Jeg rejste mig op. ”Tusind tak, Rosa. Nu får du lov at være alene med Sam.”
”Jeg siger også tak,” sagde Sam overraskende og så mild ud, da han gik med mig hen mod døren og lavmælt sagde: ”Får jeg forklaring – snarest?”
”Ja. Du får vores profil. Og så skal du gå tilbage til de øvrige ti piger og stille de samme spørgsmål, som jeg lige har stillet. Og hvis de kan give en beskrivelse, der minder om den, vi lige har hørt, skal du få Jenny til at lave en identikit. Det kan efter min mening kun gå for langsomt med det.”
Det sidste jeg hørte, før jeg forlod Rosas stue, var Sam, der udbad sig en liste over alle, der deltog i fødselsdagsselskabet med navn og telefonnummer. Og så ville han i øvrigt også gerne have en liste over de øvrige personer på baren, som hun kendte navnene på. Jeg synes bare, han skulle skynde sig at få lavet en tegning af vores dreng. Rosas beskrivelse havde været utrolig præcis.
I elevatoren på vejen ned satte jeg hijabben på plads. Sæt jeg mødte nogen, jeg ikke ville møde.
 
13

Jeg bankede gennem byen i finregnen, hen over kanalbroerne og helt ud på den anden side, ud på Skoiteøen, der er en af flere opfyldningsøer her i nabolaget, og som husede skibs- og fiskeriindustrien, dengang Cornwell-Grafton var en del af en fiskeri- og søfartsnation.
Cornwell-Grafton By var byerne Cornwell og Grafton, der for nylig omsider var vokset sammen og nu havde forskubbet deres respektive midtpunkter til ét nyt centrum på Skoiten, som den hedder i folkemunde. Her havde kommunen indrettet alle myndighedsbygninger i gamle fabrikshaller, og hele affæren havde været så dyr, at skatterne måtte sættes op; selvom de havde sørget for også at få alle trendsætterne, it-firmaerne, de vilde, eksperimenterende restauranter og hele kunstscenen herud, så svigtede turisterne. Visit Cornwell-Grafton anbefalede alle turister at besøge Skoiten, og engang imellem gik et par forvirrede kinesere da også rundt her uden at ane, hvad de skulle stille op med de alt for dyre caféer og den relativt uinteressante kunstscene, rent bortset fra, at man i samme øjeblik man bevægede sig lidt væk fra det funklende centrum, pludselig befandt sig et sted med trailerparks, gule, blå og grønne kvinder, der rensede negle med dolke eller døde med dem i maven, og mænd, der til forveksling lignede vanekriminelle bandemedlemmer, der smed rundt med skurvogne og pensionister, når de kedede sig.
Men her i den gentrificerede midte lå politistationen i det gamle silderøgeri med intakte skorstene, og en lille have, der stadig var prydet af de oprindelige, gamle brændestabler, og hvor personalet spiste og røg i deres pauser. Man mente, at lige netop disse brændestabler tilførte haven den dér autentiske atmosfære, som alle og især Sam var fuldstændig ligeglade med. 
Lige ved siden af, i en stor nedlagt fiskefabrik med buede kæmpevinduer, lå Retsmedicinsk Institut, der som det første efter indflytning tildækkede selv samme vinduer med speciallavede mørklægningsgardiner med det resultat, at det samme drænende fluorescerende lys som i den gamle bygning stadig oplyste såvel lig som medarbejdere. 
Overfor Instituttet lå et spritnyt rådhus i rødsten, og domhuset stod sammen med Anklagemyndighedens bygninger strunkt for enden af vejen, der for ganske få år siden havde haft grusbelægning, og gjorde fyldest i et nedlagt skibsværft. Det var lykkedes at få domhus og Anklagemyndigheden til at se ældgamle ud, fordi man havde flottet sig og opført dem med landets egne sandsten, som sammen med mahogniinteriøret måtte være hovedansvarlig for at trække kommunens økonomiske tænder ud. 
Al denne møje og autenticitet til trods føltes område mest af alt som et af de ”outlets”, der fylder på den amerikanske prærie: kæmpebygninger, næsten mennesketomme gader, mærkelig fornemmelse. Værst af alt: Akustikken var uhyggelig. Bygningerne syntes at suge selv små lyde til sig og sende dem tilbage med festivalvolumen, medmindre man bogstavelig talt sneg sig langs husmurene på tåspidserne.
Mens kors, hvor det finregnede. Bittesmå, næsten usynlige regndråber havde held til at holde forruden stabilt våd. Så vinduesviskerne kørte konstant i deres mest adstadige tempo, og adstadigt tempo virker intet mindre end superhypnotiserende på mig – netop, hvad jeg stod og manglede, siger du, ja, ja, bare ikke nu. Og når superhypnosen sniger sig ind på én, hvad sker der så? Kolonorm søvnighed indtræffer. Jeg kæmpede for ikke at falde i søvn, og det ene gab afløste det andet. Så da jeg parkerede uden for retsmedicinsk, måtte jeg lige lukke øjnene i fem minutter.

Hun var ikke i morguen, mærkeligt, eftersom 90% af vores samtaler foregik, mens hun obducerede eller hen over en tildækket afdød. Der var faktisk tomt derinde, bortset fra lugten og en meget-behåret mand, der var i gang med at vaske væggene ned. 
”Selander? Ved du, hvor hun er?”
Han slukkede for vandet og kiggede på sit ur. ”Hun kan umuligt stadig spise, så hun må være på kontoret.”
Her fandt jeg hende da også med benene oppe på bordet og i gang med at krydse noget af, så det ud til. Jeg kunne ikke undgå at bemærke dagens Cornwell Bugle på kaffebordet. Jeg bankede på dørkarmen: ”Nogen hjemme?”
”Salem aleikum, eller hvad det er, yndlingsmenneske,” sagde hun smilende og lignede som altid en hest med sit lange, vrinskende ansigt.
“Aiwa la´a mish ahlan,” returnerede jeg. Det betyder ja, nej, ikke, goddag, og så er man jo dækket ind. Hun kendte godt hijabben, så vi skulle ikke igennem alskens postyr.
”Men du har hijab på fordi …? Hun lagde papirerne på bordet, der fremviste en række virkelig kedelige pletter, men fødderne blev liggende. Hendes fødder var enormt store, gik det op for mig. Hvordan kunne jeg dog have undgået at bemærke det tidligere. Det var vildt så store de var. Jeg blev næsten bange.
”Naboerne glor, og det gør alle mulige andre også, og jeg har ikke tid til det pjat.”
Hendes ansigt var kantet og maskulint, slog det mig nu.
”Tager det tid, at folk glor?” Hun lignede en, der var døden nær af grin.
”Og din højt elskede P.J. har en fest. Hun gør øjensynlig et stort nummer ud af at hjælpe Hanif med at sværte mig og influere dommeren. Tidligere på dagen så Sam dem stå og grine sammen med dagens avis i hånden.”
Hun gloede uforstående på mig, så jeg pegede på The Bugle. Jeg supplerede med P.J. og stævningen og hendes sadistiske optræden. Mens jeg bragte Selander ajour, tænkte jeg på noget andet, nemlig: Måske var hun i virkeligheden en mand? Jeg havde aldrig set hende uden tøj på, men i dag begyndte hun lige så langsomt at minde mig om Pierre, der var gift med Birgitte og engang imellem gik i byen som Aase. Jeg havde ham til bords engang til en sølvbryllupsfest. Her tilbragte han en hel aften med at beundre min lange guldbluse og spørge mig til råds om tøjindkøb i New York. Supersød fyr, men Selander og ham havde altså lige store fødder, og størrelsen måtte ligge et sted midt i fyrrene. Hun var også frygtelig høj og bred om skuldrene. Hvor om alting er, var det ikke Selander, jeg skulle få støtte fra.
”P.J. er da fruktansvart mumsig, come on. Det er da ikke hende, der har hevet unge mænd med i seng hver aften i flere årtier og kastet sig over dem med glubende appetit.”
”Hvad er der i vejen med dig? Og alle andre? Er hele verden gået i kloster? Og kan du ikke lige henvise mig til den paragraf i loven, der gør det til en forbrydelse at hive unge mænd med i seng hver aften i flere årtier.”
”Næ. Men det er da ikke løgn, hvad han skriver, at du er en man-eater.”
Jeg kunne dårligt fatte, hvad hun sagde. Jeg snuppede rasende avisen og citerede ordret: ”Først man-eater, så lesbisk. Han får begge dele til at lyde som en forbrydelse. Generer det dig overhovedet ikke?”
”Næ, han skriver jo bare sandheden, selvom jeg må indrømme, at jeg ikke vidste, at du var lesbisk. Men velkommen i klubben. Hun ser godt nok også sød ud, hende Julie Jenkins.”
”Er du døv og blind? Han framer mig til retssagen. Han får mig til at se ud, som om jeg er en …” og nu råbte jeg hende lige ind i hovedet: ”… SEXFORBRYDER.” 
”Jeg synes, du tager vældig voldsomt på vej over ingenting.”
”Ingenting? Gudfader i skuret! Og i øvrigt bliver man ikke lesbisk af at give sin gode samarbejdspartner et knus.”
”Så du er ikke lesbisk?” Hun så skuffet ud.
Jeg åbnede døren og brølede en velvoksen lyd ud på gangen, der lød som en ko, der var i gang med at føde en kran. Så lukkede jeg den igen. 
”Og kan du ikke også lige fortælle mig, om du billiger, at en god, gammel bekendt pludselig medvirker til at få mig sat i spjældet og ribbet for en hel masse penge? Det er supergod stil i din bog?” Hun åbnede munden for at sige noget, men jeg afværgede det: ”Nej, nej, du skal svare, så begynder jeg bare at tude og ødelægger min makeup”. Hun lukkede munden igen og så en anelse kyst ud. 
Jeg tog en dyb indånding, kiggede væk og manede Rosa frem, som hun lå i sin hospitalsseng i sit hospitalstøj og hørte Agnes Obel.
”Jeg kommer lige fra hospitalet, har lige talt med seneste offer sammen med Sam--”
”Vores lille Rosa! Ja. Er hun ikke bare sød?”
Åh, gud! Men man skal passe på med Selander. Hvis man ikke ser sig for, tror man, hun er tilbundsgående tåbelig. Nok fordi hun opfører sig som en glad tåbe, der tilsyneladende elsker alle. Og så begår hun den klassiske kvindefejl: Smiler for meget. Snakker for meget. Synes alting er godt, uanset hvor ugodt det er. Er altid kvalmende positiv. Men tag ikke fejl: Dr. Selander er chefretsmediciner for Cornwell-Grafton og trods sit lalleglade smil og lalleglade humør, er hun altså ikke hvem som helst. Hun er professor på Retsmedicinsk, skriver lange afhandlinger, hvis titler jeg knap nok forstår, som publiceres i avancerede tidsskrifter, jeg ellers kun sjældent ville komme i nærheden af; hun foredrager for hele sale fulde af folk, der er lige så nørdede som hun selv, og hun sidder i alle mulige højbrynede udvalg, i certificeringsudvalget, uddannelsesudvalget, Akademisk Råd og bestyrelsen på Institut for Retsmedicin. Jeg er sikker på, at al hendes tåbesmileri er en forsvarsmekanisme, men hvad ved jeg – jeg er jo ikke psykolog, det vil sige: det er jeg jo, bare adfærdspsykolog og dermed ikke tåbelig som resten af bestanden. 
Jeg satte mig ned. 
”Så hvad ved jeg ikke om Rosa – endnu?”
”Aner det ikke, søde skat – hvad vil du vide? Jeg fandt det samme som hos de andre. Fuldstændig det samme. Men det er sjovt med det hårstrå, ikke?”
”Deres alkoholprocent – hvor høj var den cirka?”
”Det kan jeg da ikke huske. Jeg må have set 1600 andre menneskers alkoholprocenter i mellemtiden. Det står alt sammen i deres papirer. Som du har.”
”Ja, ja – men bare groft sagt. Havde de været meget fulde – eller bare lidt.”
”Pænt lakkede til, som jeg husker det. Hvorfor?”
”Ikke for noget. Sig mig: Er alle folk altid fulde på de dér barer?”
”Selvfølgelig,” sagde hun og hestegrinede. ”Hvad skulle man ellers gå på bar for?”
”Men så fulde, at ingen ser noget som helst. Der er noget, der ikke stemmer. Hav den lige i baghovedet – og for øvrigt: Vi tager ned og tjekker et af etablissementerne i aften. Tager du med? Figuretta kommer også, så kan I møde hinanden.”
”Frukansvart gerne.”
”Men det, jeg egentlig kommer for at spørge dig om – og jeg ved godt, at du ikke som sådan kan konstatere, om en penetrationshandling er en voldtægt eller bare et spørgsmål om, at vedkommende--”
Hun afbrød mig: ”Jeg var for et par måneder siden indkaldt til den vildeste sag i Sverige, i Övre Norrland, tæt på min barndomshjem, hvor en kvinde var død af sine skader. Hun havde fået mindst et hundrede og treogtyve slag og hjerneskader fra kvælning. Men domstolen mente ikke, at manden var skyldig i hendes død. Hun havde, ifølge domstolen, givet samtykke til at blive slået. Og det havde hun rent faktisk også. Men jeg er alligevel målløs over, at domstolen vælger at nøjes med at idømme ham et år og ti måneders fængsel for mishandling.”
”Hvordan kan domstolen vide, at hun var med på den, hvis hun var død og ikke kunne tale for sig i retten.”
”Det fremgik af hendes historik. Men jeg nævnte det bare for at sige, hvor vilde de ting kan blive – dem, folk selv vil have.” 
Det er jo det, de altid siger, retsmedicinerne – at uanset hvor skambidte ofre er i skrævet, så er det umuligt for dem at fastslå, at det var en voldtægt og ikke bare et udtryk for, at kvinderne bare kunne lide det hårdt. 
”Og ham der fra Sverige kommer til at gå frit omkring lige om lidt? Brrrr.” Hun nikkede.
I respekt for den omgang var jeg lige tavs et øjeblik, før jeg stillede det spørgsmål, jeg var kommet for at stille: ”Jeg har spekuleret på, om du er i stand til at konstatere, om der har været penetration i disse sager? Altså, jeg ved godt, at der ikke har været samtykke, men penispenetration?”
”Nej. Det ved du godt, at jeg ikke kan sige en pind om. Jeg kan udelukkende konstatere lacerationer i den nederste del af skeden og introitus samt fund af grus og sten. Nå, ja, jeg fandt også et æbleskrog i én af skederne, i en anden et stykke af den tekststrimmel, der sidder på en dåse Heinz tomatketchup – det stykke, hvor der står ”the original and best” og ”57 varieties” – og et klistermærke i en tredje. Står alt sammen i mine rapporter. Har du ikke læst dem?”
”Jeg har skimmet dem, jo. Men er du klar over, hvor mange meter papir den sag fylder? Klistermærket – må jeg se det?”
”Det ligger i en bevispose nede hos politiet.”
”Har du et billede?”
”Det har politiet også.”
”Godt. Jeg smutter. Skal vi sige klokken 22 på Bar Cis?” Hun nikkede og så derpå skuffet ud.
”Skal du slet ikke spørge, om jeg har haft en god ferie?”
”Jeg anede ikke, du havde været på ferie? Hvor henne?”
”Santa Barbara. Sammen med min gamle tjej. Det var fantastisk. Jeg købte en Liebeskind-taske på udsalg og lærte, hvordan hjemløse går i bad.”
Jeg ville egentlig bare gerne gå. 
”Tidligt om morgenen,” fortsatte hun uopfordret, “når solen lige knap er stået op, så vander de alt græsset i rundtomkring i byen, og i samme øjeblik de slukker for hanerne, kommer de hjemløse og ruller sig. Det ser virkelig bizart ud, når de slæber deres rumper hen over græsset.”
Jeg smilede høfligt og skyndte mig ud ad døren.
Så åbnede jeg den igen. ”Undskyld, jeg spørger, men var du en kvinde, da du blev født?”
”Ja, da. Hvad havde du forestillet dig?”
”Ikke en skid. Men omstændighederne gør det lige nu påtrængende for mig at spørge alle,” løj jeg. ”Jeg tror, jeg er en anelse forvirret. Du skal ikke tage det personligt.”
Hun gloede på mig, ikke fornærmet, bare bundløst forvirret. 
14

Jeg gik hen til stationen lige ved siden af, og på vej gennem indgangspartiet smilede jeg til Bram, der så lidt træt ud. Men han havde jo også været i mine tanker hele dagen, og det kræver sin mand. Han smilede lidt forsigtigt tilbage. På hans skrivebord lå dagens avis, og jeg kunne ikke lade være: Jeg gik direkte hen til ham og bankede min velmanicurerede pegefinger direkte ned i avisen. ”Du skal ikke tro på alt, hvad du læser i avisen. Okay?”
Han rødmede. Jamen herregud. Hvis nogen skulle rødme, var det da mig. Jeg lagde hovedet på skrå, da jeg har god erfaring med lige den manøvre. “Hanif Kureishi har et horn i siden på mig. Du skal ikke tro på det, der står i den artikel.”
”Men … du skal da i retten, ikke?”
”Jo,” sagde jeg. ”Men jeg skal ikke være der ret længe. Og jeg er hverken ’man-eater’ eller lesbisk, og jeg har heller ikke forulempet nogen, der ikke selv ville forulempes.”
Jeg skyndte mig væk, inden han spurgte yderligere. Ellers ville det ende i det rene Christian Forklaringsrøv. Jo, men. Ja, men. Det er den dårligst tænkelige position, man kan befinde sig i. Nogensinde. Suger gravitas. Men se nu bare. Se nu bare, hvor meget bæ en bæjournalist kan forvolde. Som fx at lægge sig mellem mig og en virkelig lovende ung mand, der ville tage sig aldeles storslået ud på et halvt stykke mad.
Døren til Sams kontor stod åben, men han var der ikke. Jeg satte mig på stakken af mapper i en af stolene foran hans skrivebord. Og ventede. Ikke længe efter bankede det på døren, dørkarmen for nu at være helt præcis, og dér stod Bram med et stort genbrugskrus og spurgte, om jeg ikke kunne tænke mig en kop kaffe.
Jeg for op af stolen, styrtede over til døren og gav ham et kram. ”Tusind tak. Hvor er det sødt af dig.” Uden Finitro havde dette ungdommelige sprint ikke været muligt. Det kan ikke siges tit nok.
”Tænkte, du måtte have haft en hård dag …”
”Hvor er det sødt af dig,” gentog jeg og blev næsten rørt. Endelig et venligt og forstående menneske.
” … siden du ligefrem må optræde i forklædning.”
Jeg kiggede forvirret på ham. 
”Dit tørklæde. Det går du da normalt ikke med.”
”Åh, det. Nej, det er bare mine naboer.” Som om det ville give mening for ham. Dumme mig. Jeg burde have taget den hijab af, før jeg gik herind.
”Okay,” sagde han og sendte mig et strålende smil. ”Men du er velkommen til at ringe, hvis du har brug for at snakke.” 
Brug for at snakke? Lignede jeg en, der havde brug for at snakke? Jeg måtte genoverveje alt fra makeup til kropssprog.
Han stak mig et visitkort og gik så uden videre ord; han efterlod mig med en fornemmelse af, at han havde holdt øje med mig, før jeg havde fået øje på ham. Det går du jo ikke almindeligvis med. Hvad vidste han om, hvad jeg almindeligvis gjorde?
Jeg stak hovedet ud af døren. ”Undskyld mig, Bram.” Jeg nåede det, lige før han svingede om hjørnet. Han standsede og vendte sig med et smil. ”Ja?”
”Hvor længe har du arbejdet her på stationen?”
”Et halvt år, hvorfor?”
Jeg rystede på hovedet. ”Bare nysgerrig.” Hvordan havde jeg kunnet undgå at lægge mærke til ham, hvis han havde arbejdet her et halvt år? Jeg kiggede på visitkortet. Bram Sam Jones, politiassistent. Sagde mig intet. Men det lød ikke hollandsk; nærmere engelsk.
Da Sam kom ind med en stak billeder, skyndte jeg mig at putte visitkortet i lommen.
”Næ, se, hvad katten slæbte med ind,” sagde han venligt
”Jeg kommer lige fra Selander. Hun sagde, hun havde fundet nogle genstande i de forskellige skeder, hun havde gennemrodet, blandt andet et klistermærke. Må jeg se det?”
”Så lyrisk, du kan udtrykke dig, og lige et øjeblik, så skal jeg være der.” Han lagde billedstakken på skrivebordet, begyndte at lede og fandt omsider, hvad han ledte efter i den stol, jeg netop havde lettet mig fra, øverste mappe i stakken. Flere billeder. Han gennemgik dem: ”Skede med grus og sten, skede med grus og sten, skede med flintsten, skede med grus og flænger, æbleskrog med blod på … her er det.” Han rakte mig et billede, hvor det eneste, jeg kunne se, var en række overskårne bogstaver, det nederste af et tegn, der lignede det gamle tegn for kvindekamp med et A inde i cirklen, og så bunden af teksten: ”Og der findes transfober uden tænder.”
”Hvad i alverden er det? Hvad er resten af teksten?”
“Det er vi ikke kommet til endnu. Måske ved hende Vold-Joke det. Det lyder ret … alternativt. Måske kunne du? Altså, det behøver ikke at være vigtigt – han tog vel bare det forhåndenværende affald og proppede det op, hvor han mente, det hørte hjemme.”
”Dér sagde du lige noget vigtigt. Jeg spørger mig omkring. Må jeg tage billedet med?”
”Næ! Tag dog et billede af det.”
Jeg hev PDA’en frem og tog et billede af billedet. 
“Hvad var det for nogen billeder, du kom med lige nu?”
“Overvågningsstills fra Bar Cis, hvor man kan se de piger, Rosa var sammen med – håber jeg. Jeg skal lige tilbage og tjekke med hende.” Så gik han. Jeg satte mig ned på mappestakken og kiggede på billedet og prøvede at identificere de overskårne bogstaver. Det kunne jeg ikke. Jeg drak kaffen og fik forstyrrende billeder af Bram. Ring hvis du har brug for at snakke. Aldrig i livet. Punktum. Folk snakker generelt for meget til ingen verdens nytte. Og så var mig og mit nye billede gået.
På vejen ud nikkede jeg venligt til Bram og så, at han var ved at pakke sammen. “Undskyld mig,” sagde han. Jeg standsede. “Jeg er på vej hjem. Har du lyst til en drink?”
”Åh,” var alt hvad jeg kunne sige, mens jeg mærkede en uklædelig rødmen snige sig ind over mine kinder og gøre mig tåbelig. ”Må jeg få en raincheck? Jeg bliver desværre nødt til at arbejde.”
”Nå, ja. Det vidste jeg jo også godt. En anden gang måske.”

Brams adfærd efterlod mig med en ængstelig fornemmelse, der blev siddende i kroppen hele vejen hjem. Hvor vidste han det fra? At jeg blev nødt til at arbejde?
Jeg svingede forbi Thai Me Up og købte forårsruller med glasnudler, gris i chilisauce, sesamstegte rejer med wasabi og sprøde pankostegte blæksprutter med chilimayo samt tuntartar med hakket agurk, rødløg og avocado med soyamarinade, hvilket alt sammen fik Figu til at gå i bro af fryd og sætte tallerkener på bordet, som var hun jaget af en løve. Heldigvis var hun enig med mig i, at man sagtens kunne drikke rødvin til stærk mad, så jeg skrællede med sindsro en flaske knastør Lost Angel – “naughty wines for naughty times” – og hældte op. Jeg aner ikke, hvordan Foley-familien i Californien kan få en kedelig Cabernet Sauvignon-drue til at smage så frækt, men jeg elsker dem en smule for det.
Gæt for øvrigt, hvad hun sagde, da jeg stod dér, træt og overlæsset med mad. Hun sagde: ”Ej, hvor ser du sød ud med tørklæde. En rigtig morlil.” Hvis ikke jeg holdt så meget af hende, havde jeg rullet hende ind i tæppet og stillet hende i kælderen. 
Mens vi spiste og drak, fortalte jeg om dagens fangst. Om lille Rosa og hendes fantastiske beskrivelse af den mulige gerningsmand; om penetration vs. skamfering; og så viste jeg hende billedet af klistermærket omhandlende transfober uden tænder. 
”Det har jeg set før, både klistret til døren på Bar Cis og Misstreuse – og også fjernet igen. Det dér tegn – der stikker symboler for både mand og kvinde ud for oven og A’et er vist nok Anarka-Feministernes logo, eller nogen andre anarkister. Jeg har også set på det på porten til Kvindehuset i den gamle bydel. Hele teksten lyder, citeret fra hukommelsen: ”Der findes kvinder med penisser og mænd med vaginaer og så … det, du kan se.”
”Hvad skal det betyde?”
”At folk, der ikke accepterer, at der findes kvinder med penisser og så videre, får slået tænderne ud.”
”Voldsomt moderne. Eller bare – voldsomt.” 
”Ja, de der Anarka-Feminister er ret voldsomme. Faktisk – ligner det dér Agits’ logo, nu jeg tænker over det. De er en anarkofeministisk, separatistisk forening for transpersoner og ciskvinder i Cornwell-Grafton. Der indgår bare en hammer i A’et, men ellers er det det samme.”
”Hvor ved du sådan noget fra?”
”Stadigvæk, fordi jeg ikke er helt så gammel som dig. Folk på min alder ved sådan noget. Undskyld. Til gengæld kommer vi voldsomt moderne mennesker heller ikke så tit så fine steder som i din oldekoloni herude i skoven. Så den ved vi ikke meget om. Så der er retfærdighed til på dén måde.”
”Skoven. Her er da ingen skov?”
”Nå, nej, men ret mange gamle, fine træer … Anyway, hvis vi går på Cis i aften, kan det være, at der hænger et af de klistermærker på døren.”
”Har du--”
”Ja, her.” Hun flyttede den ønskede kronologiske oversigt fra dens topplacering i hendes betydelige bunke og lagde den hen på soyapletterne ved siden af min tallerken.
“Som du ser, er der næsten barnlig systematik i det. Der går cirka to måneder mellem hvert overfald, sidste år, i februar, april, juni, august, oktober og december; dette år, samme måneder, og eftersom vi er i oktober nu, og Rosa lige er blevet overfaldet, så kan vi uden at bruge hovedet regne ud, at der kommer et overfald til i december.” 
Jeg øjede oversigten:

Februar 18, Bar Cis; offer vågnede ved 6-tiden om morgenen og tog selv på hospitalet.
April 16, Bar Cis; offer indfandt sig på politistationen kl. 5 om morgenen og blev videreekspederet til hospitalet.
Juni 22 Bar Cis; offer indfandt sig på hospitalet med meget stærke smerter. Der var i øvrigt gået hul på skedevæggen m/ fri adgang til anus. 
Note: Disse tre overfald skete mens Ligebehandlingsnævnet behandlede sagen, som igen skete efter en række udsmidninger af transkvinder, der havde forulempet lesbiske.
August 13, Misstreuse; offer indfandt sig hos politiet cirka 6 om morgenen; videreekspederet til hospitalet. To dage forinden var en transkvinde blevet smidt ud for at have chikaneret to kvinder i baren.
Oktober 15, Intime; offer indfandt sig hos politiet cirka 7, videreekspederet til hospitalet. 
December, 23, Big Miz, offer indfandt sig hos poltiet cirka 8 og blev videreekspederet til hospitalet med svær hypertermi (Der var minusgrader den måned) og fik lungebetændelse.

Jeg rettede hypertermi til hypotermi med en rød pen og forklarede Figu, at hypertermi er hedeslag. Hypotermi optræder, når en organismes temperatur falder til under det niveau, der kræves for at opretholde normalt stofskifte.
Og sådan fortsatte det. Der blev målt promiller fra 1,0 til 1,5. Pænt tillakkede, men ikke stangstive, med andre ord – hvis man altså går ud fra, at det er unge kvinder, der drikker te og spiller brætspil og ikke hærdede alkoholikere. 
Mønstret var det samme. Forud for overfaldene gik ofte, men ikke altid udsmidninger – det gjaldt alle fire barer. Dermed var der et delvist motiv for overfaldene. Så, som vi tidligere havde diskuteret, var der på ingen måde tale om sexforbrydelser – som ikke har motiver, der findes uden for gerningsmandens hoved – men om hævnforbrydelser. Og den krympende tidsramme var helt fraværende.
”Du har noteret, at der forud for overfaldene ofte gik udsmidninger – ofte, men ikke altid. Har du noget kvikt at sige til det?”
”Ja, da. Det kunne skyldes, at en tilnærmelse ikke blev fulgt op af en udsmidning – at det altså ikke udartede sig til et spektakel. Eller til noget, man kunne eller ville påklage. Det kunne også skyldes, at gerningsmanden ventede på et opportunt tidspunkt.”
”Godt gået, Figu. Supergodt arbejde. Skriv det sammen, og så stopper vores arbejde her.”
”Tak. Der er med overvejende sandsynlighed tale om en transkvinde, der enten laver et politisk statement eller hævner, hvad denne opfatter som transekskluderende aktivitet på en række barer for lesbiske.”
“Man må sige, at politiets arbejdsfelt hermed er indsnævret betydeligt.”
”Ja – til 0.6% af befolkningen, 0.8 hævder nogle, men tallene bærer præg af politisering. LBGTQIA’s tal er høje, statens spørgeskemaundersøgelser giver lavere tal,” sagde Figu. ”Og så er det kun halvdelen, under halvdelen faktisk, for der er flere transmænd end transkvinder, og vi er kun interesserede i transkvinder. Så er vi nede på 0.2-0.3%.”
”Så hvem skal politiet kigge efter? Mænd i dametøj?”
“Nej, nej, nej. Det sagde du ikke lige.” Hun sukkede dybt. “Godt Joke ikke er her.”
15

Jeg anede ikke, hvad jeg havde sagt forkert, men Figu kiggede på mig, som om jeg var et krapyl fra forrige århundrede. Hvilket vel også er en slags rigtigt? Hvis jeg nu skal være lige så hård ved mig selv, som jeg er ved andre.
”Lad være at sende mig det blik. Vær sød at tale til mig, som om jeg er fem år gammel og helt blank. I min verden er der mænd og kvinder, og mænd i dametøj, skæggede damer og væsner som Camille.” 
”Camille?”
“En dame i herretøj. Der vist for øvrigt skal hentes i lufthavnen inden for nærmeste fremtid.”
”Okay. Hvor skal jeg snart begynde,” sagde Figu, som om hun nærmest talte med sig selv.
”Begynd med at fortælle mig, hvem skal politiet skal kigge efter. Ligner de her transkvinder kvinder eller mænd? Uanset hvor gammel og blank jeg er, så skal politiet vide, hvem de skal kigge efter. Her nytter det ikke at putte med det.”
Hun lagde albuerne på bordet og samlede hænderne om sin næse. ”Okay. Det er svært for især kaukasiske mænd med deres noget grovere træk end for eksempel asiaters, at komme til at ligne kvinder, uden at man kan se, at de i virkeligheden er mænd, jeg mener, at de er født som biologiske mænd – godt Joke ikke er her. Hun ville være blevet stiktosset over, at jeg siger, at de ”i virkeligheden er mænd.”
”Hvorfor det. Det er de jo i virkeligheden.”
”Nej, det er hele humlen i det her. Transideologien tilsiger, at de i virkeligheden er kvinder, hvis de siger, at det er sådan – som bare er blevet ’tildelt’ mandlige kønskarakteristika. Alt andet er transfobisk.”
“Okay, men ideologi er jo ikke virkelighed. Det er bare … tro. Kan vi ikke bare tale normalt om det her og komme videre. Politiet har brug for at vide, om man generelt kan sige, at de her folk ser ud som kvinder. Gør de det, eller gør de det kun for en overfladisk bemærkning, så et nærmere eftersyn vil afsløre, at de ikke er det? Jeg tænker på, at de lesbiske, der tilsyneladende er blevet forulempet på barerne, må have vidst, at de var transer.”
”Man skal generelt passe på med at generalisere her,” sagde Figu og grinede ad sig selv. “Men ja. Sidder man og taler med en tilsyneladende kvinde, der er født som mand, vil man som oftest efterhånden lægge mærke til forskellige ting. Nogle ser meget feminine ud, men tag for eksempel adamsæblet. Selv hvis der er tale om mænd med finere feminine træk, vil adamsæblet indimellem afsløre dem. Men adamsæblets størrelse er genetisk betinget, og hormonterapi kan indimellem reducere størrelsen. Der er virkelig mange individuelle forskelle på spil. Der er nogle transkvinder, der får opereret adamsæblet mindre, fordi det er en konstant påmindelse om, at de er født med en mandekrop, men mange fravælger det, fordi operation ændrer – indimellem ødelægger – stemmen og efterlader ar. Helt generelt – jamen hvad skal jeg sige – er de bare mere storrammede: bredere skuldre, større fødder og hænder, mere solide ben, kraftigere hager. Det bliver jo svært, når vi ved, at der også findes meget maskuline kvinder.” Jeg tænkte selvfølgelig øjeblikkelig på Selander.
”Og så er der det dér udefinerbare,” fortsatte Figu. “Når man er vokset op som mand, er man også mere selvsikker – igen: generelt. Så tager man, generelt, for sig af verdenpå en anden måde. For mig er det ofte adfærden, der afslører dem. Der er ofte en form for entitlement over dem, der til dels også skyldes en form for trodsig, indimellem politisk stolthed. Men altså – der er med garanti masser af transkvinder på de barer, som aldrig bliver identificeret som transkvinder, dels fordi de opfører sig ordentligt, dels fordi man ikke kan se det på dem. Men sådan som jeg ser det – og det må du aldrig citere mig for – selv hvis man intet kan se, så det er ligesom, når en skuespiller får en rolle, hvor han eller hun skal ryge. Man kan se det, hvis de ikke er rygere, uden at man præcis kan sætte fingeren på det, der afslører dem.”
”Har du røget?” Det kunne jeg ikke forestille mig.
”Storrøget. Fra jeg var fjorten til midt i tyverne, lige for lidt siden.”
”Der kan man bare se. Anyway: Hvis man på barerne vidste, at de var transkvinder, ville de så blive smidt ud –”
”Er du fuldstændig sindssyg! Det ville da være brandulovlig diskrimination.”
”Næ. Det fortalte du mig jo netop, at det ikke var. At ligestillingsloven tillod særhensyn over for særlige grupper.”
”Sådan tror jeg ikke, at det skulle forstås – særhensyn, ja, men udsmidning af minoriteter uden grund? Det tror jeg næppe. Men nu bliver jeg i tvivl. Kan du ikke spørge Suzy, ejeren af Cis, i aften?”
”Lige meget. Jeg mente: hvis de lod være med at ’forulempe’ de lesbiske? Hvad ligger der i øvrigt i den ’forulempning’?”
”Det samme, som hvis en mand – det må du have prøvet – bliver ved med at lægge an på dig, selvom du har sagt nej, og bliver mere og mere ubehagelig. Og så vil jeg sige, at det jo er de politiske og psykopatologiske transer og anarkister i de ekstreme miljøer, der er problemet. Det er dem, der forlanger, at de lesbiske skal opfatte dem som kvinder, og forlanger, at de skal have sex med dem. Og man kan jo ikke forlange af lesbiske, at de skal lige pludselig skal synes, at tissemænd er sagen. Mandlige kønsorganer er traditionelt ikke noget for lesbiske.”
“De er ikke … opererede?”
”Det er de kun sjældent. Det er jo ikke noget, man bare lige gør. Og desuden behøver de det ikke. De kan bare sidde der med deres mandlige formeringsorganer og kalde dem kvindelige kønsorganer.”
”Men kan man så ikke se de der … organer og som lesbisk fravælge dem, når organerne er konstateret.” Mit sprog blev meget mærkeligt af denne her samtale.
”Indimellem, sjældent vil jeg sige. Hvis der skal konstateres udvendige organer, så må man tage dem i skridtet og selv da, kan det indimellem snyde, for de trækker tit halløjet bagud – aner ikke hvordan.”
”Lad mig se, om jeg har forstået det: Forulempningen går ud på, at de lægger an på lesbiske på en krævende og ubehagelig måde?”
Jeg blev nødt til at skrælle en flaske Lost Angel til. 
”Ja. Du kender glasloftet, ikke?” Selvfølgelig gjorde jeg det. ”Men der er også et begreb, der hedder bomuldsloftet. Kender du det?”
Jeg rystede på hovedet. Man bliver tavs, når man noget mod sin vilje partout skal indføres i en ny verden, som man egentlig slet ikke bryder sig om.
“Det refererer til, at når en lesbisk afviser en transkvinde, så oplever transkvinden det, som om at hendes kvindelighed afvises. Altså fordi, man bruger sin seksualitet til at fornægte transkvinders kvindelighed. For eksempel – hvis en lesbisk siger, at hun aldrig ville have sex med en transkvinde, fordi hun er lesbisk og ikke kan lide mænd. Og her forstår man jo begge parter. Men desværre er der nogle af de ekstremistiske transer og sympatisører, der forstår bomuldsloftet på en sådan måde, at de lesbiske faktisk er moralsk forpligtede til at sige ja, når en transkvinde lægger op til hende. Og så bliver det grimt. Det er sandsynligvis det, der er sket i de tilfælde, vi har her.”
”Så, hvis det her er så politisk, så får politiet det vel sjovt med at gå ud og sige, at de mistænker en transkvinde?”
”Ja, der vil udbryde krig, og politiet vil blive kaldt transfobisk. Det bliver ikke kønt. Jeg vil anbefale diskretion.”
”Men hvorfor egentlig? Hvorfor skulle man ikke kunne være en sindssyg voldspsykopat og trans? De er vel mennesker, fuldstændig som os andre. Ville påstanden om, at en trans ikke kan være voldelig, være på absurd og diskriminerende?”
“Jo, hvis man er logisk tænkende. Men det her felt er stærkt mineret af voldsomme følelser og tæt på irrationelt. Hvis politiet offentligt efterlyser en transkvinde vil det blive opfattet som transfobi.”
Jeg forestillede mig belejringer af politistationen, trusselsbreve, bomber og demoer ude foran, blokader, alt sammen anført af vrede mænd i dametøj. Hvis jeg sagde det højt, ville Figu kalde mig en gammel nar. Jeg turde næsten ikke tænke på, hvordan Sam ville eksplodere i en sky af polske eder og forbandelser, når han skulle indføres i det her. Jeg gjorde en mental note: Figu skulle gøre det. I morgen ville jeg alligevel ikke kunne huske alt, hvad jeg lige havde lært..
Man kan ikke være høflig, når det gælder en efterlysning, så jeg blev nødt til at vide det: “Hvem skal politiet kigge efter?”
”Det aner jeg jo ikke. Det kan være alt fra en tilsyneladende smuk kvinde til en bryggeriarbejder med en ekstra anus i panden til en politisk aktivist. Men nu får Sam forhåbentlig lavet en identikit, så er det jo bare at gå efter den.” 
”Den er god med dig – vi skal også aflevere en profil. Og vi skal vejlede Sam om, hvor meget af den skal videre til en pressemeddelelse. Hvor meget?” 
”Hvis du spørger mig – absolut intet.”
”Sam har en by, der syder af vrede over denne her sag. Noget bliver han nødt til at give dem.”
Figu tyggede bekymret på sin underlæbe og rystede på hovedet. ”Det er dumt. Jeg siger det bare. Han skal slet ikke udsende en pressemeddelelse. Så må han leve med kritikken.” 
”Er det her så politiseret, at han ikke engang kan offentliggøre det væsentligste i vores profil?”
”Ja, for det væsentligste er, at vi har profileret en transkvinde. Og det går helt, helt galt. Mit råd vil være, at han skal flyve under radaren og i stedet sætte sin lid til den identikit, der forhåbentlig er færdig med lige om lidt.” 
”Okay. Men det råd føler Sam sig tvunget til at ignorere.”
Figu rystede på hovedet og kiggede på sit ur. ”Skal vi se at komme af sted?” 
“Hvad er dress code? Skal jeg skifte tøj? Er det her okay?” Jeg kiggede ned ad mig selv, for det føltes, som om jeg var rullet op og ned ad grøftekanter i mit stramtsiddende, blommefarvede jakkesæt fra Adolfo Domíngue.
“Lidt fint, men det går.”
Jeg kunne regne ud, at hun havde tænkt sig at beholde sit joggingtøj på. Det var da også et nydeligt eksemplar af sin art. Helt uden kedelige pletter. Men jeg skulle ikke nyde noget af at blive kaldt boomer igen. Så jeg sagde ikke noget.
“Okay. Jeg genopfrisker lige makeuppen og skifter til aftenhijab.” 
“Hijab? Det dér tørklæde?” Hun nikkede i retning af mit kønne hoved. “Er der noget, du har glemt at fortælle mig?” 
Jeg skiftede altså i smug til et mere casual jakkesæt, der matchede den søbriseblå helsilkehijab, det fra Sofie Schnoor, totalt søbriseblå og meget casual og krøllet fra naturens hånd. 
Bare det snart var hverdag igen. Mig og Rengøringsassistenten Roger i min seng i mindst ti minutter. 

16

Jeg havde ikke brug for flere klip i kortet, så vi tog en taxa. Klokken var 21.45. Det regnede ikke, så jeg satte et flueben i min indre vejrkalender. Sagen var desværre bare, at jeg mest af alt havde lyst til at ligge i sofaen og se et afsnit af The Resident. Psykopatoverlægen dr. Solomon Bell har en mærkværdigt beroligende indflydelse på mig; jeg bryder ud i den mest frydefulde skoggerlatter, når han i smug kigger på sine rystende hænder, der truer med at ødelægge hans karriere og indimellem forårsager patienters død. Og ja, jeg griner højt i mit eget selskab og ser faktisk kun den lorteserie, når jeg er alene. Ingen må kende de kedelige pletter i min hjerne.
Med sine kulørte lamper og et logo bestående af en Heidi-agtig skikkelse iført noget, der mindede om en dirndl, fik facaden Bar Cis til at ligne en tyrolerløjpe i højere grad end en bar. Mens jeg betalte taxaen, fandt Figu øjensynlig det klistermærke, vi havde diskuteret, og da jeg kom op på siden af hende, var hun i gang med den tydeligvis svære proces at få det af. “De må have brugt superglue,” sagde hun indædt og kradsede videre. Hun mælede ikke et ord, da en gyldenmalet negleflig sprang i mørket som en ildflue. Imens afsøgte jeg facaden for at finde kameraerne. Det var ikke let. Meget diskrete placeringer. Kompliment.
”Her,” sagde hun omsider og rakte det lidt maltrakterede klistermærke til mig, så jeg kunne forvisse mig om, at der stod næsten præcis, hvad hun sagt: ”Der findes kvinder med penisser. Der findes mænd med vaginaer. Og der findes transfober uden tænder.”
Figu lagde sin kropsvægt på en tung indgangsdør i udskåret hårdtræ, og vi trådte ind til flere kulørte lamper og nips: hylder fulde af små, pastelfarvede porcelænsheste, der stejlede og travede og galopperede, små ure i alle udformninger og farver – svaner, vaser, askebægre, lys og de frygteligste indrammede solnedgange over det hele. Dertil et møblement i tungt træ som det, man finder i ølstuerne i alperne.
”Wow,” udbrød jeg. 
“Ja, Suzy har dårlig smag, og hun ved det. Hun kalder det corny og mener dermed, hun er dækket ind,” sagde Figu og råbte så: ”Suzy?” ad et bjerg af flæsk i halvtredserne med tykke, lyse fletninger og en prikket teltkjole.
”Yes, darling,” sagde denne Suzy. “What can I do you for?”
“Mød min samarbejdspartner, dr. Fanny Fiske. Vi er her i arbejds medfør …” Der gik et splitsekund, før det gik op for denne Suzy, hvad Figu mente, hvorpå hun træt stønnede: “Ah” og nikkede indforstået. Figu snuppede nu klistermærket fra mig og viste det til Suzy: “Jeg har lige kradset det her af døren.”
“Tusind tak! Så skal jeg ikke ødelægge flere negle i dag.” Hun fremviste en højre hånd med to negleplastre. “Tyggegummi under bordene.” 
”Hvor tit har du måttet fjerne der klistermærke?”
”Jeg fjerner et hver dag. Jeg har allerede fjernet et i morges. Hvad må jeg give jer?”
”To glas af din onde Malbec, tak!” sagde Figu.
I samme øjeblik mærkede jeg en masse kold luft om benene. Jeg vendte mig og så Selander, hvis frakkelomme sad fast i dørhåndtaget. ”For helvete da,” sagde Selander og gjorde sig fri af håndtaget.
”Rettelse,” sagde jeg til Suzy. “Det bliver så tre glas af din såkaldt onde Malbec.”
Med glassene i hænderne satte vi os ved det eneste ledige bord, og jeg præsenterede Figuretta og Selander for hinanden. 
“Jeg ved godt, du hedder Julie,” sagde Selander og grinede med tænderne. “Men hvad foretrækker du at blive kaldt?” Til mig hviskede hun: ”Hvilken kalaspingla!”
“Bare kald mig Figu, så får jeg fred.” Hun pegede på mig med en stiv, anklagende pegefinger, og de indledte nu en længere samtale om, hvad deres familier havde kaldt dem i barndommen. 
Og mig? Jeg gloede. Jeg gloede uhæmmet, lod blikket glide hen over bord efter bord, granskede hvert eneste ansigt, så langt mit nærsynede blik rakte. Til sidst konkluderede jeg, at hver og én af dem, der alle var et sted i tyverne, først i trediverne, var kvalificeret til en forside på Womens World/Week/Whatever. 
Mine fordomme skammede sig. Sams ville få et hjerteslag.
Jeg gik på toilettet, fordi, igen, det med at stole på mine nærsynede øjne var jeg for gammel til. Tættere på kunne jeg notere en høj forekomst af velklippede korthårsfrisurer, tatoveringer, piercinger, og hele skalaen af tøjvariationer, fra det hårde punkagtige til noget, Sam ville kalde “kontorfissetøj”, dvs. stramtsiddende nederdele og matchende jakker. Helt nede for enden sad tre kvinder midt i halvtredserne og lignede en treenighed, der kom direkte fra bestyrelseslokalet. En af dem havde slips på, en kort permanentfrisure og masser af guld. 
Inde på toilettet tjekkede jeg min makeup, rettede på den blå aftenhijab og gik så tilbage. Ved baren var en kvinde i gang med en telefonsamtale, der gjorde hende ked af det, at dømme efter tårerne, der vældede op i øjnene på hende, og et par højstole derfra sad Sams såkaldte lebbe-lookalike: en kraftigt bygget kvinde med en fornuftig frisure, der kunne klare en stiv kuling, og iført en solid Kansas-buks, vandrestøvler og en langærmet pølsefarvet T-shirt, der ikke gjorde hendes betydelige bh-løse barm nogen tjeneste, som hun sad der og drak en fadøl. Sams lebbe-lookalike stak af fra mængden. Kunne ikke vente med at håne ham.
“Hej,” sagde jeg til hende. “Jeg er Fanny Fiske. Jeg kan regne ud, at du er fra politiet.”
”Wow!” sagde hun overrasket. “Beæret over at møde dig.” Vi gav hånd. “Hvordan i alverden kunne du regne ud, at jeg var fra politiet?”
“Rent instinkt,” løj jeg. ”Jeg lever af alt det, intelligente mennesker hader: instinkt og mavefornemmelser. Du er velkommen til at komme med over til vores bord.” Jeg pegede.
”Jeg burde blive her,” sagde hun og kiggede sig omkring. “Jeg har det bedste udsyn herfra.” 
”Der sker ikke noget i aften,” forsikrede jeg hende. Der går mindst halvanden måned, før der sker noget igen. Du kan roligt komme med.”
Hun gled adræt ned ad stolen, snuppede sin øl og gik med mig hen til Selander og Figu, hvor sidstnævnte netop fortalte Selander om sin gamle kæreste, der kaldte det en ”julleafslutning”, da hun slog op. Selander skreg af grin, selvom det overhovedet ikke var morsomt. Jeg har det stramt med mennesker, der griner ad umorsomme ting, og rømmede mig, før jeg hviskende præsenterede dem for politiets kvinde på stedet, som hed?
“Frejamaj,” sagde hun og gav hånd til os alle sammen.
”Sidder du dér og drikker hver aften?” spurgte Figu lavmælt og lagde sig hen over bordet for at sikre sig, at hun trods det nedskruede stemmeleje alligevel kunne forstås.
”Oh, yes,” hviskede Frejamaj og lænede sig ind over bordet mod Figu. “Jeg har siddet der hver eneste aften i to måneder og har taget fem kilo på. Min forgænger, der havde siddet ved baren i tre måneder før mig, holdt op, da – og fordi – hun havde taget ti kilo på. Og før jeg sad her hver aften, havde jeg samme tjans på Misstreuse. Andre fem kilo. Det er et andet klientel, men det samme sidderi.”
“Hvordan er klientellet?” ville jeg og mine fordomme knap så lavmælt vide.
”Lidt vildere, bliver lidt mere fulde og ser lidt mere, du ved, lesbiske ud.” Figu og Selander fniste, og Figu løftede øjenbrynene i min retning. Sams tidligere beskrivelse meldte sig i min hjerne og blev der: “lidt mere korte, brede og firkantede.”
“Du og dine kolleger – snakker I slet med andre, sidder I bare der?” hviskede Figu videre.
”Stort set. Det er jo mest vennegrupper, der kommer her. Men en gang imellem er der en, der sender mig en øl. Jeg aner ikke hvem. Første gang det skete spurgte jeg bartenderen, men hun trak bare på skulderen og sagde, at det måtte være en beundrer. Det var det så ikke. Og gæt engang?”
”Den er nem,” sagde jeg. “Du får hele buketter af fadøl de aftener, hvor der er en, der ender på ryggen i en skraldespand af et kvarter.”
”Nemlig. Indimellem har der stået op til fem-seks fadøl i kø foran mig.”
“Hende Suzy må da vide, hvor de kommer fra?”
Frejamaj rystede på hovedet. ”Han har gjort det samme med alle de andre barer: Sendt dem et klækkeligt beløb med Western Union og efterfølgende sendt sms’er om at stikke strisseren en øl, når han mente, at de lige stod og manglende. ’X-antal fad til strisseren ved baren’, cirka sådan.” 
”Ej come on!” udbrød Figu hviskende. “Hvis vedkommende ved, at du er strisser, er det så ikke formålsløst at sidde her?”
”Tag den med Berkowic,” sagde Frejamaj opgivende.
”Men når du så får en hel flok fad, drikker du dem så?” ville Figu vide. Nu lå hun nærmest ind over bordet, mens vi andre bare sad og lænede os frem. Folk, der iagttog os, ville vide, at vi talte om noget meget hemmeligt.
”Jeg drikker to-tre stykker i alt på sådan en aften.”
”Ved Berkowic det?”
”Ja, vi har diskuteret problemet. På den ene side bliver jeg nødt til at være ædru. På den anden side ser det virkelig mærkværdigt ud, hvis jeg sidder og plejer en enkelt øl i løbet af en lang aften – aften efter aften.”
“Det ser også mærkeligt ud, at du sidder alene aften efter aften.”
”Ja, men det gør jeg heller ikke bare. For det første roterer vi mellem barerne og en af de vagthavende kvinder stikker forbi, får en øl, snakker lidt og smutter igen. Det er en af de mest mandskabskrævende sager, vi nogensinde har haft.”
“Det virker som et kolossalt spild af tid, penge og mandskab,” sagde jeg irriteret.
” Ja, voldsomt,” sagde Figu, men hvorfor--”
”Sam sætter bevidst alt ind på at få denne her sag lukket. For det første klager alle kvindeorganisationerne altid over, at politiet ikke gør nok for vold mod kvinder, og det er han træt af. Så han vil kunne vise, at han gør noget. For det andet er det pinligt, at det her har fået lov at fortsætte så længe, og byen er rasende. Så har han til overflod hevet jer to ind.” Hun nikkede til Figu og mig. “Jeg kan ikke forestille mig, at I arbejder gratis.”
“Nej, men vi er hurtige,” sagde jeg og prøvede at udsende vibrationer, der lovede resultater. ”Hvis Sam gerne vil vise politiets iver og arbejdsomhed, så må han jo sørge for at vise borgerne det – nu. I stedet for at gøre en hel masse, der bare er dyrt og åndssvagt, som han kan fortælle om senere.” De kiggede alle tre på mig med døde blikke.
”Læser du ikke aviser?” spurgte Figu. “Nå, nej, kun når nyhederne handler om dig.” Jeg skammede mig, men kun lidt, for sandheden var, at jeg læste alle de interesseprioriterede nyheder, som jeg have indstillet min PDA til at udvælge for mig. Og lokalnyheder var ikke på min liste. Hvad jeg fortalte dem.
”Politiets kommunikationschef oplyser hver måned i en særlig spalte i the Telegraph,” sagde Frejamaj, “hvor meget politiet har spenderet på denne og andre sager i den forgående måned. Det er en strategi, der har flere ting på hjerte. Dels at fortælle borgerne om politiets prioritering ad møntens vej og dermed undgå at oplyse sensitive efterforskningsdetaljer – dels at gøre folk opmærksom på, at politiarbejde er rasende dyrt, og at de ikke har penge nok til at gøre deres arbejde. Spalten har indtil videre gjort, at borgerne i højere grad end tidligere støtter politiets arbejde og krav om flere penge. Og jeg er stensikker på, der ikke er nogen, der tror, at politiet ikke prioriterer denne sag meget højt.”
”Så når han bare fyrer penge af på dig og de andre, så ved han godt, det er spild af tid og penge, men gør det alligevel, fordi det ser godt ud på regnskabet?” 
”Ah, helt spild af tid er det jo ikke. Men jo – og ja, lidt åndssvagt.”
”Godt, når du så sidder her, aften ind og aften ud, hvad ser du så?” spurgte jeg for at skynde mig at komme væk fra udstillingen af min egen uvidenhed.
”Kvinder, der drikker og hygger sig.”
”Har du overværet problemer med transkvinder?” 
“Nej, men det gjorde min forgænger. Der var problemer med en ’transkvinde’” – Frejamaj satte ordet i anførselstegn med fingrene – “som bare var en virkelig aggressiv mand, der lignede en af byggebranchens store aber og troede, at hvis han tog sin mormors neglige ud over sit behårede kæmpekorpus og hævdede at identificere sig som kvinde, så kunne han komme herind og score. Det kunne han så ikke, hvorefter han blev aggressiv og begyndte at stå og skrige transfobi, og så smed Suzy ham ud. Så let som ingenting.”
”Sig mig engang – har Sam eller nogen af hans drenge interviewet Suzy?”
”Ja, selvfølgelig,” sagde Figu og så strengt på mig. “Har du ikke læst de udskrifter?”
Jo da. Jeg har skam skimmet. Det meste. 
Figu fortsatte: “Nå, men jeg ringede til Suzy tidligere i dag, og hun fortalte også om ham dér Brutalis, som Frejamaj nævnte. Men så var der også en anden.” Hun kiggede på Frejamaj, der trak på skuldrene. ”Suzy beskrev ham/hende som en, der til forveksling lignede en smuk kvinde, men som samtidig havde en umiskendelig mandlig energi, du ved, den jeg talte om.” Hun kiggede på mig. ”En med en krævende tilgang til verden, der sidder uden på tøjet og næsten er fysisk til stede.” De piger, han lagde op til, følte det meget ubehageligt og klagede til Suzy, der bad ham lade dem være eller gå. Så gik han. Det skete et par gange eller tre. Han kommer engang imellem sammen med et par meget unge kvinder, men opfører sig ordentligt. Så vidt vi ved.” 
“Hvorfor siger du han – er det ikke meningen, man skal sige hun?” spurgte jeg.
“Fordi det gjorde Suzy. Hun opfattede ham som en mand. Han skulle også have en dyb mandestemme, for øvrigt.”
“Vent – Suzy må kunne udpege ham på de overvågningsvideoer. Og hun må kunne sige, om hun kan genkende den beskrivelse, Rosa gav i dag.”
”Hvad, vent! Mistænker I en transkønnet?”
Enten var Frejamaj om muligt mere fatsvag end mig, eller også var vi indforståede, nok det sidste, for ingen havde tænkt i de baner, før vi kom på sagen. Hvilket i sig selv er mærkværdigt.
”En transkvinde, nærmere betegnet, men det skal du holde for dig selv, indtil videre.”
Hun nikkede. ”Forstået.”
“Så du har ikke set ham, den smukke kvinde?” spurgte jeg hende. Hun rystede på hovedet. “Hvad har du så set?”
”Enkelte gange har der været nogen episoder ved baren, hvor folk ikke har kunnet få lov at sidde i fred. Typisk sætter kvinder sig i baren, hvis de venter på nogen, indtil denne nogen kommer, og så får de engang i mellem et tilbud, der måske ender lidt for aggressivt, og så smider Suzy dem egenhændigt ud. I ved godt, at hun var i Mossad i tyve år, så hun kan det der israelske selvforsvar krav maga, hedder det vist, i søvne. Tag ikke fejl. Det er ikke fedt alt sammen. Hun passer godt på sin bar og tolererer ingen ballade.”
Jeg måbede og stjal mig til et blik på hende. Hun så umanerlig venlig og utilnærmelig ud på én og samme tid; ikke én, man bare crawlede op til med en blondinevits. 
Pludselig væltede det ind med folk. Det store kukur over baren viste 23; en ekstra bartender var dukket op, kort efter vi kom, og hun bemandede nu baren med to kæmpebicepser, en masse metal og hår, der var aflivet med en barbermaskine. Heller ikke en kvinde, man ville slippe helskindet fra at fodre med åndsbollerier.
Selander og Figu begyndte at sidde og hviske sammen om nogle af de nysankomne, kunne man lodde ud fra deres blikke, og trætheden kom som et kølleslag. Det havde været en lang dag, og det var til at mærke. På trods af, at jeg havde lovet Sam at være til at få fat på, havde jeg ignoreret den næsten konstante summen fra min PDA. Jeg tjekkede den igennem. Ingen opringninger fra Sam, men hundredefyrre tekstbeskeder. Jeg tog et par stikprøver. En, der syntes, jeg var en luder, nej to. En med et bibelcitat om synd – en evergreen. Indtil flere, der mente, at jeg trængte til netop dem og opgav deres telefonnumre. Indtil flere, der udspecificerede deres ønsker og behov og venligst bad mig efterkomme dem. Og så var der også en besked fra Camille om, at hun skulle hentes i lufthavnen kl. 08.00 – i morgen. Ud af øjenkrogen så jeg Figu og Selanders hoveder i koncentreret samtale. Jeg rejste mig. “Undskyld, ladies, men jeg bliver nødt til at trække mig tilbage nu. Jeg får besøg af professor Paglia i morgen meget, meget tidligt. Hele vejen fra Philadelphia for at lave en interventionsplan til at nedbringe antallet af partner-, dvs. kvindedrab sammen med mig.”
”Åh, nej. Ikke hende,” udbrød Figu.
“Åh jo, selv samme. Vi blev udpeget af Europa-Parlamentet. Der er ingen vej udenom. Deadline i næste uge.” Jeg krøb i al hast i min relativt nye kameluldsfrakke fra Jeanne Lanvin. ”Jeg magter det heller ikke. Men hør her, Figu – du bliver nødt til at skrive en profil sammen til Berkowic i morgen. Han har lovet medierne en pressemeddelelse, så han kan få lidt fred fra deres plagsomme, daglige spørgsmål. Tag en lang, god snak med ham, om hvad det er hensigtsmæssigt at få med – og hvad det er bedst at udelade. Jeg stoler på din dømmekraft. Og sæt ham ind i det basale – så han ikke dummer sig. Han er om muligt mere kønsblank, end jeg er, og har det med at udtrykke sig lidt … klodset. Jeg er tilbage i overmorgen eller i morgen nat, men ring endelig hvis lokummet brænder. Godnat!”
”Ej, jeg troede, jeg skulle have lidt kvalitetstid med--”
“Nej,” sagde jeg og skyndte mig ud ad døren.
”Det var en vits,” hørte jeg Figu råbe fra den anden side af den lukkede dør.


 17

Gæt engang? Det er nemlig rigtigt: Klokken var 07.45, og det regnede slanger. Min røde Tesla fedtede rundt på motorvejen og sendte vifter af vand videre til de andre biler, der gengældte tjenesten. Spray-day! Jeg måtte sætte så meget hastighed på viskerne, at jeg blev nervøs, som om jeg ikke i forvejen var det – udover træt og sur af at bruge for meget tid på at gruble over ligegyldige eller muligvis ligegyldige ting. Det var helt sikkert ikke ligegyldigt, at en eller anden mand skjult i nattens skygger på den anden side af gaden havde taget et billede af mig, netop da jeg sent i går aftes dukkede op i døråbningen lige under Heidi-logoet. Den lange lukketid gav genlyd gennem gaden og overdøvede den stille hvisken af taxaen, som på daværende tidspunkt stadig var to til tre hundrede meter fra baren. 
Måske ligegyldigt, men sandsynligvis ikke, var det, at jeg, da trådte ud på fortovet foran Bar Cis i går aftes med hånden udstrakt efter selv samme taxa, der heldigvis så mig, løb direkte ind i Brad.
“Jamen er det ikke?” sagde han med sin i overvældende grad charmerende og dybe stemme. “Hvor heldig kan man være. Vil du drikke et glas?” Han nikkede i retning af pubben Oily Johnnies på den anden side af vejen.
”Nej,” sagde jeg og trampede forbi ham og direkte ind i taxaen. 
”Hold dog op, kom nu! Bare en øl.” 
Folk, der ikke opfatter, at man siger nej, fortæller noget om sig selv, nemlig at de enten søger at opnå kontrol eller nægter at afgive den. 
“Du stalker mig. Det skal du holde op med,” sagde jeg og smækkede taxadøren i hovedet på ham. Hvor pokker vidste han fra, at jeg var på Bar Cis? Og kameramanden i skyggen, tag lige ham med. Brad så ikke forkommen ud, som tilfældet ellers ville have været, hvis han var fulgt efter mig på gammeldags vis og i timevis havde opholdt sig i finregnen. 
De konstant indkommende notifikationer fra min PDA gjorde mig i forvejen smånervøs. I går aftes tjekkede jeg beskeder i taxaen hjem. Ægteskabstilbud eller tilsvininger, halvt af hvert. Men her til morgen, da jeg under de lange ophold for rødt igen kiggede efter, var det slut med ægteskabstilbuddene. Nu var der et hundrede procent dækket op med tilsvininger. Måtte have fat i en avis, noterede jeg med tanke på fotografen i skyggen ved siden af Oily Johnnies.
Og selvfølgelig var jeg – i modsætning til Camilles fly – forsinket, så konen stod ude i regnen foran Terminal 4 og trippede. Hun kunne have stået i læ, men gjorde det med vilje ikke, så hun kunne bebrejde mig sin våde og kolde tilstand, og da jeg truttede ad hende, slentrede hun lige provokerende langsomt over mod bilen, og hendes ben sagde din skyld for hvert skridt. Walking in the rain på en ny, superirriterende måde. Da hun rakte ud efter håndtaget, kørte jeg lidt frem, og sådan havde jeg lyst til at fortsætte, til hun druknede. Ah, pis!
Hvis du ikke kender Camille Paglia, så kommer overskrifterne her: En gammel, hysterisk, lejlighedsvis aggressiv krukke, der har kritiseret alt ved moderne kultur fra sin professorstol i Philadelphia, i bøger, artikler, paneldebatter, foredrag og ikke mindst på tv, så længe jeg kan huske det. For tiden harcelerer hun over snefnuggekulturen, der ifølge hende gør alle til snøvlende, ulevedygtige individer, der skal bruge barnepiger og barnepigestater og barnepigelovning for at kunne trække vejret. Camille ønsker mennesker med hår på ryggen, og kalder sig blandt meget andet amazonefeminist og liberalist. Feminister giver ikke meget for hendes amazonefeminisme af mindst tre grunde: Hun mener, at moderne mænd uretmæssigt får røvtur af feminister. Hun minder os om, at de byggede den moderne verden og sørgede for maskiner, så vi kunne komme ud på arbejdsmarkedet, dengang. Det mener hun, at vi regelmæssigt skal takke dem for i stedet for at få dem dømt for det rene ingenting ved den ene kængurudomstol efter den anden. Som om det ikke var nok, så mener hun, at vi skal holde op med at pylre over daterape, altså voldtægter, der sker mellem folk, der kender hinanden. I stedet skal vi lære at værne om os selv og sige nej til te-invitation fra Jens-Ole midt om natten efter et værtshusbesøg, medmindre vi gerne vil bolles. Kvinder skal kæmpe for deres placering i det sociale hierarki, siger hun, og nu kunne jeg ikke huske den tredje årsag til at feminister hader hende, fordi hun kværnede løs om en sag, der beviste, mente hun, at også retssystemet har mistet hovedet: Tre mennesker havde ligget i en dobbeltseng efter en fest: En kvinde havde et uforpligtende sexforhold til en mand, der også lå i sengen, men som den nat valgte at pille på kvindens veninde, der var til kvinder. ”Man ser det for sig,” sagde Camille og himlede. Manden havde kysset på kvinden, der var til kvinder … “Vi indsætter tankeprikker,” sagde hun. Manden havde ment, at hun gerne ville smage på hans ædleste del, hvorfor han forsøgsvis havde listet denne ind i kvinden, der tilsyneladende, mente manden, på det tidspunkt også var til mænd og til overflod med på løjerne. Han havde, sagde Camille, oplyst i retten, at kvinden ’gjorde bollebevægelser’, hvad der yderligere havde bestyrket ham i opfattelsen af, at der var samtykke.
”Det stod der i domsudskriften: ’bollebevægelser’. Sig mig – hvad er der sket med sproget? Det må vi også tale om,” tilføjede hun indædt. 
Men altså: I kampens hede var den bollende mand kommet for skade at berøre kvinden, som han altså havde on-off-sex med på “brysterne eller hoften. Det kan jeg ikke huske, og det er også lige meget”. Der var så sket det, at kvinden, der var til kvinder, på et tidspunkt havde besluttet, at nu gad hun ikke opbevare hans ædleste del i sin egen ædleste del; hun havde derfor vendt sig om på den anden side, hvorpå manden havde indstillet bebolningen. Den følgende formiddag havde kvinden, der ikke var til kvinder, fundet ud af, at hun vist nok mente, at hun var blevet krænket af manden, med hvem hun havde on-off-sex, og havde derpå overtalt kvinden, der var til kvinder, til, at hun var blevet voldtaget. Det endte i retten som en voldtægtssag, og han fik et år i fængsel for voldtægt og skulle herudover betale erstatning på et større beløb til kvinden, der var til kvinder, og et mindre, om end stadig betydeligt beløb, til kvinden, der ikke var til kvinder, for at have berørt hende.
Camille begyndte at nyse. ”Din skyld,” sagde hun ikke overraskende. Hun vendte sig harmdirrende mod mig. 
“Hvad siger du så?” 
”Du kunne bare have stillet dig i læ. Du gjorde det med vilje.”
”Hallo. Hvad snakker du om? Hvad siger du til min historie?” Hun nyste igen. 
”Jeg siger, at det lyder som en ærgerlig sag, der kan bruges mod kvinder i al fremtid. Så mange voldtægtsmænd går fri, men ham, du fortæller om, synes ikke at ligge i kerneområdet. Men, altså – jeg kender dig og dit dramagen, så jeg vil nok gerne høre om sagen fra anden side, før jeg siger noget dumt.”
Inden hun nåede at blive fornærmet og fremture, skyndte jeg mig at fortælle hende om min forestående retssag, hvilket fik sort røg til at pulse ud af ørerne på hende. ”Det er det, jeg siger. Incitamentstrukturen er til hest. Stærke, levedygtige kvinder straffes for deres styrke og levedygtighed, og små, skælvende, ulevedygtige pomfritter understøttes og belønnes. Det har jeg viet et kapitel betitlet Fra Amazone til pomfrit til i Guide til purunge sluts. Hvis denne kvinde, der ikke var til kvinder, og som til overflod havde on-off-sex med misdæderen, havde ligget dér og ment, at hun bevidnede en voldtægt, så må jeg spørge, hvorfor hun ikke greb ind, som enhver amazonefeminist med respekt for sig selv ville have gjort? Ved du hvorfor, hun forholdt sig passiv? Fordi hun såkaldt frøs?” Camille nyste tre gange i rap. Min OCD knurrede grumt.
”Hun frøs som i ”kæmp, flygt eller frys?” spurgte jeg.
”Præcis. Og her er det, jeg spørger: Hvad er der sket med mammutten?”
”Dér tabte du mig? Hvilken mammut?”
”Mammutten er bare et symbol for et livstruende fænomen. For når vi udsættes for et sådant, reagerer vi med instinkter, der er så gamle, at de går helt tilbage til dengang, der gik mammutter rundt og truede os på livet.”
”Nå, dén mammut. Jeg er med.” 
”Ja, så er der tre mulige instinktive reaktioner på den mammut, kæmp, frys eller flygt. Men kvinden, der ikke var til kvinder, mødte ikke en mammut. Hun lå i sin egen seng med en god veninde og sin sex-buddy – og hævdede bagefter, at hun frøs. Og så er det, jeg spørger: Er mammutten blev mindre? Er vores kultur virkelig blevet så gennemgribende patroniserende og pylret, at vi har lært os at gå i frys i vores egen seng, sammen med vores venner? Mit spørgsmål er, kan kulturen, hvis den er dum og insisterende nok, virkelig ændre, hvad vi instinktivt opfatter som en livstruende begivenhed? Det forekommer mig ikke sandsynligt. Der er jo tale om instinkter, der har ligget i krybdyrhjernen – altid. Alle pattedyr har dem. Det cementerer vores slægtsskab til dyr, ikke at jeg som libertær amazonefeminist holder af det, men sådan er det. Og hele den historie har jeg brugt som case i første kapitel af Guide til purunge sluts. 
Jeg trak vejr ind for at sige et eller andet, men jeg havde nok at gøre med at holde bilen fra at fedte rundt i vandet på kørebanen. ”Eller – er der tale om, at den udbredte uvane med at opsnappe populære memes …”
”Memes?”
”Ja, de aktuelt ideologiske slogans, som folk aflirer og som gentages og gentages. ’Ret til egen krop’, ’aldrig din skyld’ og #metoo for eksempel; ditto, at voldtægtsofre fryser under voldtægt; de flygter ikke, de kæmper ikke, de fryser. Det er korrekt, at de fleste fryser, men alle gør det ikke. Jeg gør for eksempel ikke. Udbredelsen af frysevisdommen sender en besked til voldtægtsofre om at fryse, fordi det beskriver normalen, og det gør dem mere apatiske og ukampdygtige, end de behøver at være. Så … min hypotese er, at kvinden, der var til mænd, lod, som om hun frøs – eller var så dum, at hun troede, hun frøs – mens hun i virkeligheden bare lå og tænkte: Uh hvor er det pinligt, hvad gør man så og har slet og ret været berøringsangst, endnu en af vores kulturs frygteligste svøber, der kunne trænge til en omgang gennemspuling med amazonefeminisme og en standardrøvfuld.”
Nå, men det var så Camille. Lad os give hende en hånd. 
Det sidste stykke vej fra lufthavnen foregik i snegletempo på en smal landevej med masser af tung trafik, så jeg tænkte, jeg hellere måtte byde ind med den verserende voldtægtssag, som ikke var en voldtægtssag. Det skulle jeg aldrig have gjort, for nu gik hun i gang med et nyt foredrag, som jeg havde mistanke om også udgjorde et kapitel i Guide til purunge sluts: “Køn er blevet omdefineret af dårligt oplyste og dårligt tænkende akademiske teoretikere til at blive et overfladisk, fiktivt fænomen, resultatet af undertrykkende sociale kræfter, der er afkoblet biologien. Denne hallucination har sået forvirring blandt unge mennesker og har i alvorlig grad skadet feminismen. Det er absurd at teoretisere om socialt køn uden at inddrage biologi. Jeg har et helt kapitel om det Guide til purunge sluts …”
Se, hvad jeg sagde.
”… hvor jeg belærer unge, vildfarne mennesker af begge køn om, at DNA’en i hver eneste celle i den menneskelige krop er kodet som enten mandlig eller kvindelig fra fødsel til død. Og selvom man selvfølgelig skal respektere og ad lovens vej beskytte hvem som helst, der af hvilken som helst grund ønsker at skifte position på det indviklede spektrum af seksuelle persona, så er det videnskabeligt umuligt at skifte køn. Punktum.”
Men hun fortalte også i et mere nedkølet toneleje, at disse meninger efter en paneldebat på universitetet havde givet hende et par voldtægts- og dødstrusler, indtalt på hendes telefon midt om natten, og en pøl urin, der var blevet hældt ind under døren til hendes kontor. ”Urinen var blevet hældt på om aftenen, efter jeg var gået, så det stank forfærdeligt, da jeg ankom til kontoret næste morgen. Ikke noget at sige til, at folk tier stille.”
Hvad havde jeg dog rodet mig ind i?
Da jeg kørte ind i min indkørsel og kom til udmattet standsning i carporten, fik jeg den kedelige tanke, at det da måtte sige noget om mig, at jeg kendte folk som P.J. og Camille, men jeg var ikke sikker på, hvad det var. En ting var jeg dog sikker på, nemlig, at hvis alle kvinder var som P.J., Camille og jeg, ville patriarkatet, dvs. det overvældende antal mænd med magt samt deres håndgange kvinder, ikke overleve. Har jeg sagt det før? Det tror jeg. Det må man leve med. En tilføjelse: Måske ville kakerlakkerne heller ikke overleve. På den anden side: Ingen ville overleve Generation Pomfrit. 
Før hun steg ud, smækkede hun sin nye udgivelse, denne Guide til purunge sluts, ned i skødet på mig. 
”Tusind tak,” sagde jeg. “Men jeg ville hellere slukke en grill med fjæset end læse den.” Nej, det sagde jeg ikke. Jeg sagde: ”Den glæder jeg mig til at læse.”


  

 
18

Et venligt eller et uvenligt menneske, i hvert fald ét, der kendte mine avisvaner, havde lagt dagens avis på mit dørtrin, hvor den naturligvis var blevet lige så dyngvåd som Camille, der stod ved siden af mig og serienøs.
Jeg sendte hende i karbad og håbede, at et ophold i varmt vand ville gøre en ende på hendes forstyrrende næseonde. I mellemtiden læste om jeg mig selv i avisen. Sigende med det kæmpestore, grynede forsidebillede af mig i døråbningen til Bar Cis, hvor jeg trods hijab var aldeles genkendelig. Rubrik og underrubrik lød: 
Fra man-eater til woman-eater
Trods forestående retssag, der skal undersøge om dr. Fiske misbrugte sin magt og begik uagtsom voldtægt, da hun under sin ansættelse på Kriminologisk Institut betragtede de studerende som et tag selv-bord, holder dr. Fiske sig ikke tilbage. Ind og ud af skumle barer, hvor kvinder møder kvinder, går det i fuld galop. I går aftes måtte dr. Fiske tilsyneladende gå tomhændet hjem alene, men doktoren er heller ikke længere nogen vårhare. Selvom ingen kan oplyse præcis, hvor gammel dr. Fiske er … og sådan fortsatte det om den faldefærdige, angivelig sexchikanøse og ufattelig lesbiske dr. Fiske. Det forklarede da nedgangen i ægteskabstilbud: for lesbisk til love. Det fortalte mig, at jeg kunne droppe hijabben, som jeg i øvrigt ikke havde haft på her til morgen. Hvis jeg skulle gemme mig, måtte jeg bogstavelig talt tage en sæk over hovedet eller flygte til Buenos Aires i ly af natten. 
Jeg kiggede ud af vinduet og så, at mit nabolag var pletvis plaget af små grupper bestående af fortrinsvis ældre kvinder, der utvivlsomt var blevet enige om, at de ikke ville have en lesbisk i deres midte, og pegede over mod mit hus. Jeg trak alle gardinerne for og lagde mig derpå i sofaen ved siden af arbejdsbordet i kontoret med hovedet på min skønne, bløde kalveskindstaske for at tage en powernap. Så ringede PDA’en. Det var Sam. Blev nødt til at tage den.
“Ville bare sige, at en af dine naboer lige har ringet til stationen og rapporteret, at du har forskanset dig i dit hus med en kvinde. Folk er ikke rigtig kloge. Nå, ja: Du skal også vide, at The Cornwell Telegraph har trykt vores pressemeddelelse i online-udgaven. Figu sendte profilen her til morgen. Der er et kæmpestort billede af dig, og det fremgår, at du og Julie Jenkins har lavet profilen. Pas på jer selv. LBGTQIA har allerede ringet. De er pissesure. Ring i morgen, når du er færdig med – hvad du så end har travlt med.” Klik. Det havde vi forudsagt, men Sam havde tilsyneladende ikke været ”diskret” nok. Intet nyt under solen dér. Jeg slukkede telefonen og faldt i søvn. 
Lyden af Camille, der pløjede ind i min stue med tunge skridt og begyndte at smække mapper og papirer rundt på bordet og rømme sig højlydt, fik mig til at slå øjnene op og konstatere, at hun hyggede sig i min eksklusive, tykke og bløde badekåbe fra Ralph Lauren. Hun informerede mig om, at hendes returfly gik klokken 21.00 samme aften, og at vi hellere måtte drikke kaffe og se at få gjort rapporten færdig. Og drikke kaffe. Og morgenmad havde hun i øvrigt heller ikke fået. Og slet ikke kaffe.
Jeg rejste mig og fik hele serveringen stablet på benene, parisertoasts og stempelkaffe i den store, men ikke før jeg havde forsikret mig:
“Nu har du trusser på, ikke?” Bare tanken om.
”Haha, nej. Jeg har et par kæmpestore underbukser på, der går op til navlen,” sagde hun og blottede sig derpå uskønt. Der var for meget overflødigt løs hud på hendes hvide lår. Fatter ikke, hvorfor hun ikke fik det skåret af. Men da jeg kom med serveringen, var hun som altid iført sit ikoniske herretøj, der fik hende til at ligne en nonbinær marsperson, der som spæd var blevet adopteret af den engelske lavadel: tweed, tweed, beige og brun. Ah, jeg glemte én ting om hende: Trods sin emfatiske afvisning af den såkaldt nonbinære kønsvirkelighed, identificerer hun sig offentligt som transkønnet og må have udtalt en million gange, at hun ”aldrig har identificeret mig med det at være en kvinde.” Det skal man nok gå let hen over. Hun siger i øvrigt også, at hun er lesbisk, og har da også haft en fast kvindelig partner, men det seneste par årtier er der vist ingen, der har været på besøg i herreunderbukserne. Heller ikke en god tanke at dvæle ved.  
Sagen i dag var, at vi de sidste mange år faktisk havde været i besiddelse af undersøgelser, der profilerer manden, der dræber sin partner og undertiden også deres fælles børn. Det var helt kortlagt. Vi havde med andre ord en regulær gerningsmandsprofil: Han var i fyrrene, tilsyneladende velfungerende, men kradsede man i overfladen ville det ofte afsløre misbrugs- og/eller psykiske problemer, især depression og personlighedsforstyrrelser. Han havde ofte (50%)tidligere hustruvold på samvittigheden og havde endnu oftere (66%) udøvet psykisk vold. Havde han udøvet fysisk vold, havde han hyppigt (50%) også udøvet psykisk vold. Hvis han udstedte trusler om selvmord, eller om at noget ville ske, skulle hans kone, ekskone, samlever eller ekssamlever tage benene på nakken og børnene i hånden og forsvinde.
Alligevel haltede det gevaldigt med at udarbejde en forebyggelsesplan. Camille og jeg havde egentlig været klar til at gå i kamp i årevis, men hver gang vi havde siddet i paneler og arbejdsgrupper, hvis opgave det var at lave en konkret handleplan på basis af den lige så konkrete gerningsmandsprofil, havde der hersket en umanerlig håndskyhed og snakkesalighed blandt vores samarbejdspartnere. De havde ment, at politiet skulle genopdrages, og det skal de da også, men størsteparten af disse sager udspandt sig, længe før de nåede politiet. Og så mente snakketrunterne, at man intet kunne foretage sig, før man var kommet af med de patriarkalske strukturer i samfundet. Vi mente på den anden side ikke, at det var forsvarligt at vente på, at der groede mere mug på de dér patriarkalske strukturer, som snakketrunterne i øvrigt også helst bare talte om. Det var EU-Parlamentet enige i. Her sad de med deres dyre undersøgelser, mens kvinder og børn blev myrdet i samme omfang som før. Samtidig vidste de udmærket, dernede, at der sad to knaldhårde, resultatorienterede specialister, der havde tjek på, hvordan man gjorde det her. Så slog de til. Of course!
Når alt kommer til alt, er det nemlig ligegyldigt, hvor meget de studerende på University of Arts i Pennsylvania prøver at få Camille fyret for hendes meninger, og lige så ligegyldigt, hvor travlt folk havde med at udskamme mig for min udmærkede sans for unge mænd, blandt andet, for det er folk som os, der bliver hørt og sendt bud efter. Lyt og lær, purunge sluts og snakketrunter: hellere pondus end pomfrit.
“Det er jo ikke gerningsmandsprofilen, der er problemet. Det er offerprofilen,” sagde jeg.
”Ja. ’Psykisk sårbar’. Hvis de snefnug får lov at fortsætte--”
”Hold nu kæft.” Hun klappede i og spærrede øjnene op. ”Jeg hader det udtryk – det må være det, du kalder et meme – ’psykisk sårbar’ om voldsramte kvinder. Nej, deres reaktioner er netop normale reaktioner på unormale situationer. Det er ikke det psykiske, som er sårbart, men omverdenen, som er fra forstanden. Til mit seneste foredrag om emnet kom en mand op til mig bagefter og bad om hjælp til sin gode ven, en tyrkisk kvinde, der er gift med dansk mand, der er børsmægler. Hvis hun bliver skilt fra ham, ryger hun ud af landet, uden deres syvårige barn. Manden har psykisk og fysisk forulempet hende i årevis og har lukket hende ude af alle bankkonti, så hun skal tigge ham om penge. Han slår hende, han voldtager hende, analt, by the way, og hun kan intet gøre. Når hun beder myndighederne om hjælp, siger de, at hun skal tage på kvindekrisecenter uden sit barn, og så ved vi jo godt, hvad der sker: Hun bliver skilt, sendt hjem og mister sit barn. Så hvordan passer hun ind i profilen, og hvordan hjælper offerprofilen ’psykisk sårbar’ lige hende? Og hvordan skal vi hjælpe hende ud af hjemmet og give hende reelle handlemuligheder – det er jo det, det drejer sig om.”
”Jeg ville råde hende til at tage på krisecenter med barnet,” sagde Camille, ”men det er heller ingen garanti.”
”Nej, overordnet er der to problemer her,” fortsatte jeg. “For det første, hvordan vi fremsøger mulige ofre? Det er nogenlunde lige så let som at fremsøge pædofile, dvs. umuligt. Man kan ikke se på en mand, at han er til børn. Man kan ikke spørge ham, om han er til børn uden at få et nej, der burde være et ja. Man kan ikke se på en kvinde, om hun er gift med gerningsmandsprofilen. Oftest ved hun det ikke selv.”
”Ja, og hvad gør man så, ud over ’mammografiscreeningen’?”
Vi kaldte vores forslag mammografiscreeningen, fordi vi ved hjælp af staternes registre fremsøgte kvinder, der netop var gift, med eller uden børn, eller samlevende, med eller uden børn, nyligt fraskilte med eller uden børn – i det omfang, de oplysninger var tilgængelige. Det gav så en masse falske positiver, dvs. kvinder, der ingen problemer havde, svarende til at skære alle bryster af, også de raske. I vores verden kunne det oversættes til ’helt enormt dyrt’. Men der var ingen andre måder at gøre det på. Kvinderne var usynlige for os. 
“Det med at inddrage alle træfpunkterne, alle det offentlige væsen, kvinder bruger – lægen, hospitalet, jordemoderen, sundhedssygeplejersen, kommunen, skilsmissemyndigheder og--”
”Det kan vi godt, men det vil kræve, at samtlige myndigheder genopdrages. Det kan vi ikke.”
”Nå, nå. Det var dit forslag.”
”Ja, og det er stadig mit forslag. Men det skal tilrettes lokalt. I England ville det være et umiddelbart hit, i Skandinavien vil de overhovedet ikke kunne finde ud af det.” 
Mens vi talte, vibrerede min PDA konstant, men nu ringede den. Jeg kiggede på et nummer, jeg ikke kendte.
“Tag den,” sagde Camille og strammede slipseknuden. ”Amazonefeminister gemmer sig ikke.”
Jeg tog den. En mand, der kaldte sig Beaver – jeg hørte sikkert forkert – fra the Bugle, ringede for at høre, om jeg havde tid til at uddybe min gerningsmandsprofil. Ha! Hanif turde ikke ringe til mig længere. 
“Jeg har ikke engang læst politiets pressemeddelelse. Hvad vil du vide?”
”Vi har i dag modtaget en del henvendelser fra transmennesker, der klager over, at du og politiet er transfobiske.”
”Jeg er ikke engang sikker på, at jeg ved, hvad transfobisk betyder, så jeg kan ikke hjælpe dig.”
”Når du udpeger en transkvinde som gerningsmand, så mener LGBTQAI, at den handling er transfobisk.”
”Nå. Og det hedder i øvrigt LBGTQIA. Selv Donald Trump kan finde ud af det.”
”Okay. Men LBGT… og så videre mener, at handlingen er transfobisk – hvad mener du?”
”Jeg forstår slet ikke, hvad du vil have mig til at sige. Mit job er at tegne en profil af gerningsmanden, og det har jeg gjort.”
”Okay. Accepterer du grundlæggende, at transkvinder er kvinder?”
”Næ. Transkvinder er transkvinder.”
Camille rullede med øjnene på den anden side af bordet. ”Så du accepterer ikke transkvinders ret til at eksistere?”
”Det er det værste vrøvl, jeg har hørt i dag.”
”Vores klagere hævder, at du ved din profil for det første bedriver heksejagt på transkvinder og for det andet nægter dem eksistensberettigelse.”
”Det er jo nonsens. Eftersom jeg profilerer gerningsmanden som en transkvinde, siger jeg jo samtidig, at han i dén grad eksisterer.”
”Han?”
”Ja, dét er jo hele problemet – var der mere?”
Han ævlede videre om noget, jeg ikke forstod, og så ringede det på døren. Jeg lagde på og sendte Camille et indtrængende blik: ”Du skal åbne. Jeg har ikke tjekket fjæs i spejlet siden i morges, hvor jeg konstaterede, at det var beskæmmende.”
”Sådan opfører en amazonefeminst sig ikke.”
”Jeg har fandeme aldrig sagt, at jeg var det dér amazonefeminist, og der kommer hele tiden grimme billeder af mig i aviserne, og du ved, jeg ikke kan tåle det.”
Hun mumlede en hel masse om snefnug og selvoptagethed, men tøffede ned ad trappen. Jeg kiggede på uret på væggen: 13:20. Så faldt jeg næsten ned af stolen, da der lød et højt skrig fra Camille. 
19
Jeg noterede mig, at jeg ikke ’frøs’, men derimod rakte ud efter min nye 28,000,000 V stunkæp og aktiverede den, sprang op af stolen og løb nedenunder. Her så jeg Camille vakle rundt som en fulderik med hænderne for mund og næse, mens hun med opspærrede øjne nærmest katatonisk sagde mageløs skabning og wow. Hendes sære udbrud og adfærd skyldtes synet af den umanerlig smukke, umanerlig vel-makeuppede og umanerlig høje kvinde, der blottede sig iført et umanerlig indtagende smil og en lang frakke. Hun trak frakken ud ved skøderne som en tegneserieblotter og gav derved os lejlighed til at besigtige det erigerede lem i overgennemsnitligt størrelse, som hun tilsyneladende var meget stolt af. 
”Kys min fine kussemusse, Cisselisse. Kom nu, kys min pigepik,” sang skabningen smilende.
”Så fin den er,” sagde jeg og knipsede et billede af ham med PDA’en, hvilket kun fik ham til at smile mere, en anelse satanisk, hvad der gav mig den tanke, at jeg lige var gået i en fælde. Jeg gik nu helt tæt på ham; han var ikke bange og veg ikke en tomme, men blev ved: ”Jaaaaa, kom hen til fisselissen, Cisselisse.” Jeg skuttede mig, for jeg kunne ikke undgå at mærke lemmet vippe mod mig, da jeg placerede stunkæppen mod hans hals og holdt fast om hans nakke samtidig, så den blå elektricitet knitrede smukt som en glorie, der var gået forkert. Stunkæppen – bedre kendt som strømpistol – overvælder det neuromuskulære system med en øjeblikkeligt svigtende orienteringsevne og balance til følge. Blodsukkeret omdannes til mælkesukker, så ofret bliver ude af stand til at producere energi til sine muskler. Resultatet er lammelse: Kvinden med lemmet faldt slattent til jorden som et opløst bløddyr med umiddelbart vigende erektion til følge. Stor skam. 
Sagde Camille og begyndte igen at trække vejret normalt. “Det var jo et kunstværk! En moderne satyr, den androgyne apoteose. Himmel og hav!” Mens hun stønnede videre og fortsatte med at karte rundt i min gang og sige ting, ringede jeg til Sam og sagde, at jeg havde en slagen blotter liggende på mit teatralske dørtrin, og om han venligst ville sørge for dennes omgående afhentning og indespærring. 
Så susede jeg ud i køkkenet, hvor jeg bundede to velvoksne glas Vecchia lige efter hinanden. Og så tilbage.
Jeg hev parykken af den faldne engel, så hans maskinklippede isse kom til syne. Straks virkede de selv samme træk, der lige for lidt siden havde været så feminine som det, de var: en mands træk, fine, javist, men en mands ikke desto mindre. Utroligt, hvad en billig paryk – jeg vendte og drejede den inspicerende i hånden – kunne udrette. Jeg hev op i hans chemise, en lyserød sag med tylkant, og på én og samme tid håbede og frygtede jeg, at en nabo ville komme forbi og få et hjerteslag. Hvis man så bort fra størrelsen, lignede chemisen noget, der var købt i en fastelavnsbutik for børn. Til sidst nærstuderede jeg hans makeup. Han kunne noget. Han kunne bestemt noget i den afdeling. Men jeg ville anbefale en peeling frem for en barbering. En detalje, javist, men jeg kan ikke sige det tit nok: Detaljer er vigtige.
Jeg fik Camille til at gå op og lægge sig i sofaen og stak hende en benzo, for hun blev ved med at karte rundt og tale i vildelse om sin transcendentale, androgyne oplevelse. Jeg tillod mig selv et dybt suk, for jeg kunne slet ikke se, hvordan vi skulle arbejde videre efter det her. Først skulle jeg vente på politiet, nå nej … fra vinduet kunne jeg nu se Sam og to uniformerede stå ud af deres biler. Jeg kunne også se naboerne stimle sammen i haver og på fortove. 
”Jesus, Maria og Josef! Perwersyjny skurwysyn!” udbrød Sam, da han så Camilles kunstværk. 
“Ja, men ikke vores dreng. Så dum er han ikke.”
”Det finder vi jo ud af.”
”Og du skal vist til hypnotisør.” 
”Kurwa-mać,” snerrede han. De to betjente, en kvinde og en mand, stod bag Sam og kiggede på den ubevægelige blotter og prøvede forgæves at kvæle et grin, mens kvinden puttede parykken i en bevispose. 
”Jeg har rørt ved den paryk – undskyld. Og så har jeg et billede af ham, der blotter sig, hvis I skal bruge det,” sagde jeg. “Jeg sender det til dig, Sam.”
Kvinden spurgte, om jeg havde brug for en krisepsykolog og rakte mig et visitkort, som jeg straks returnerede med besked om, at amazonefeminister – øjensynlig mente jeg lige da, at jeg i mellemtiden var blevet en sådan – ikke havde brug for krisepsykologer. 
Herpå lagde de ham i håndjern og tog fat i hver sin ende og bar stønnende den over 1.80 høje kvindemand ud i bilen. 
Inden Sam gik, pegede han på min ellers så smukke egetræsdør, hvor TERF! nu stod malet i rødt. “Hvad er det dér? Det står også skrevet ud over stationens facade.” 
”Jeg troede, Julie havde givet dig et foredrag?”
”Det har hun da, men jeg ikke huske det dér TERF.” Jeg forklarede ham det, hvorpå han rystede på hovedet og gik. Jeg blev hængende i døråbningen og havde kvalitetstid med min PDA.
Den havde de sidste par timer været så overaktiv, at den måtte være ved at brænde sammen. Et hurtigt kig på beskedmassen gav mere TERF!, og et breaking news-banner fortalte mig, at der var radiointerview med en af ejerne af de ramte lebbebarer. Jeg klikkede på linket og hørte afslutningen. En rusten kvindestemme sagde: “Bundlinjen er, at lesbiske er transfobiske, fordi de ikke knepper med mænd, specielt ikke dem, der udviser den udsøgte nederdrægtighed at forsøge at snige sig ind iført woman face. Der følger pikken bare med som det tynde øl. Som om de tre rynker og en sjat tis skulle gøre nogen afgørende forskel i hele denne ultravoldelige relativering af kvinders selvbestemmelsesret.” Vi fik at vide, at vedkommende, som lød vred, foretrak at være anonym, fordi hun ikke havde råd til mere hærværk på sit etablissement, som hun kaldte sin bar. Herefter fulgte en reportage om Merseyside Politi i Liverpool, der efterforskede en såkaldt ”transskeptisk” gruppe, der distribuerede flyers med påskriften Kvinder har ikke penisser. ”Ja, du hørte rigtigt,” sagde en person, jeg ikke opfattede, hvem var, til reporteren. ”Politiet undersøger rent faktisk en gruppe, der har udtrykt, hvad det store flertal af mennesker anser for værende et biologisk og socialt faktum. Hvad bliver det næste? At man arresterer mennesker for at sige, at jorden er rund, eller at Boris Johnson vanelyver?” Det forlød, at transaktivister havde fået borgmester Joe Anderson til at ”finde de skyldige”. 
Jeg slukkede og kiggede rundt i haven og ud over vejene og haverne bagved, hvor naboerne stadig stod og kiggede, som om det var mig og ikke hele verden, der var gået fra forstanden. Jeg måtte væk fra denne dramadøråbning. Og jeg måtte få én til at vaske det TERF af døren.
Ovenpå snorkede Camille som Chernobyl under sine sidste dødskramper. Ingen grund til at vække hende, nemmere at gøre arbejdet færdigt selv. Hun snakkede alligevel for meget om alt mulig irrelevant, og jeg er som sagt ikke god til gruppearbejde.
Jeg prøvede at puffe til hende og vende hende om på siden for at dæmpe hendes snorken, men så snappede hun bare rallende efter vejret og fortsatte. Jeg tog mine støjreducerende Sony-hovedtelefoner på, satte dem på rolig metronomenlyd og gik i gang. Jeg lavede enehændigt al kampagnemateriale til myndigheder, den direkte post til kvinderne – den var svær – og fik gjort spørgeskemaerne (som vi allerede var langt med) færdig og lavet de rigtige vægtninger, syntes jeg selv; jeg fik udarbejdet et forslag til en hotline bemandet af uddannet personale med ressourcer nok til at lave handleplaner for selv de mest indviklede cases. Det ville koste en krig, men det vidste de godt dernede i det dér honette Bruxelles. Til sidst manglede jeg bare Camilles godkendelse. Jeg sendte det snorkende uhyre et kort blik og derpå en høflig forbandelse.
På det her område var Camille og jeg faktisk enige om det meste. Vi var også enige om dette: Foranstaltninger, som dem vi havde lavet her, kan nedbringe antallet af drab og voldelige episoder, men ikke fjerne dem. Vi kommer aldrig af med vold og mord, for mennesket er et voldeligt dyr, der lige siden det rejste sig op på to ben – længe før faktisk – har slået ihjel og myrdet. Vi kan heller ikke sikre, at mor og far ikke misbruger og misrøgter deres børn, men vi kan forsøge at nedbringe antallet. Vi kan lære nogle kvinder at flygte på rette tidspunkt, men ikke alle. Vi kan lære dem, at frygt er en besked, de skal tage alvorligt, og at roden til ordet intuition er det latinske tueri, der betyder at beskytte, men det er der næppe mange, der vil høre på. 
I samme øjeblik jeg sendte mit opus til Camilles mailboks, ringede det på døren, lige knap hørbart gennem mit eksklusive høreværn. Jeg var på nippet til at ignorere det, men så så jeg, hvad klokken var. Den var præcis Rengøringsassistenten Roger. Jeg lukkede ham ind. Og så lukkede jeg ham ud igen femten minutter senere, iført en spand med noget skrapt i og instrukser om at vaske det dér TERF af og stille spanden ved døren, når han var færdig. 
Folk spørger tit til hemmeligheden bag min effektivitet. Hvordan planlægger jeg min tid – jeg når jo så meget, og alting klapper bare. Sandheden? Jeg skænker det ikke en tanke. Tingene sker bare. Vips-vaps.
Da jeg lukkede ham ud, var det blevet mørkt. Klokken var seks, og min PDA havde stadig ADHD. Mere af det samme. Og en masse opringninger fra numre, jeg ikke kendte.
En af opringningerne kom fra Figu, og hun havde efterladt en besked: ”Rygende uvenner med Joke. Hun kalder mig TERF. Må jeg bo hos dig et par dage? Og nå ja: Vi er begge to blevet røde på Shinigami Eyes.”
Anede ikke, hvad det sidste betød, men jeg skrev en kort besked om, at jeg hentede hende på vejen hjem fra lufthavnen. Jeg skulle jo af med snorketræet. Ellers kunne hun bare komme. Hun havde jo sin egen nøgle.
Det gik op for mig, at jeg egentlig burde være foruroliget over, at Camille blev ved med at ligge og snorke. Hun havde sovet i over fem timer. Hvad havde jeg dog givet hende? Det var bare meningen, at en enkelt 0,5 mg Alprox skulle få hende til at slappe lidt af. Jeg ledte efter pilleglasset, som jeg mente, jeg havde stillet på det lille bord ved siden af sofaen. Dér var det ikke. I stedet fandt jeg det omsider i sofaen sammen med Camille, nede i en revne mellem puderne og med hætten af og et halveret indhold. Jeg debatterede med mig selv, om jeg skulle ringe efter en ambulance og få hende kørt til udpumpning eller bare prøve at vække hende. Hendes livfulde snorken gjorde, at jeg besluttede mig for at vække hende, og jeg må indrømme, at det var tilfredsstillende at give hende lussinger, den ene efter den anden. Da det ingen virkning havde, tog jeg fat om skuldrene på hende og fik hende ned på gulvet, og så hev jeg hende hele vejen ud i bruseren ved fødderne. Ganske vist magter jeg ikke længere mere end fyrre daglige armbøjninger, sørgeligt, men sandt; alligevel synes jeg, alting taget i betragtning, at jeg er i ganske god form. 
Jeg tog slips, jakke og skjorte af hende og lagde det nøgne stykke Camille ind i bruseren, tændte for det kolde vand og gik ned for at lave frisk kaffe. 
Omtrent på samme tidspunkt, som kaffen gurglede, spruttede Camille vredt fra første etage. Jeg fyldte kaffe i hendes kop og gik op med den, og sikke et syn, der mødte mig: Helt hekseblå i hovedet sad hun midt på badeværelsesgulvet og tørrede sig rasende i et håndklæde, mens hun skældte mig hæder og ære fra. Jeg rakte hende koppen. ”Drik det her. Og så skal vi se at komme af sted. Der er check-in om en halv time.”
I bilen begyndte den stadig halvsovende Camille at nyse ganske voldsomt. Hun havde jo ikke nået at tørre sit våde hår, og vandet havde godt nok også været iskoldt. Men det var altså hendes egen skyld, påpegede jeg, hver gang hun forsøgte at indlede en samtale om mine hårdhændede metoder. Adspurgt om, hvad hun ville have gjort i mit sted, svarede hun prompte, at hun ville have fjernet pilleglasset. Amazonefeminister skulle man ikke friste over evne.
Det er ikke kedeligt at blive gammel, for man lærer jo noget nyt hver dag.
Da jeg havde sat hende af og set hendes slingrende skikkelse bevæge sig i rigtig retning, ringede jeg til Figu for at sige, at jeg ville være i hendes billige bydel om en halv time. I baggrunden kunne jeg høre susen fra biler og en kvinde, der råbte.
“Hvad sker der?” spurgte jeg. “Jeg kan være der om en halv.”
”Jeg står nede på gaden med min kuffert og pissefryser. Jeg kan ikke vente en halv time, så jeg tager en taxa. Og det er Joke, der står og råber TERF ad mig.”
”God idé,” sagde jeg og kunne godt høre det nu. Kælling og bioessentialist og masser af gråd og skrig, nåede jeg at opsnappe, før jeg klikkede af og vendte bilen. 
Da jeg omsider var tilbage i gaden, var der igen fred over land. Blåt tv-lys gennemlyste igen hele nabolaget, og en svagt bøfpræget brise hang i luften; de sad igen indenfor med fødderne på skamler og halvsov til Unge Morse. Der var intet spor af TERF på min dør, og jeg tog spand og skrubbe med ind. Jeg måtte gøre noget for Rengøringsassistenten Roger, købe en gave til ham – hans første barbergrej, ja! Han skulle have hele udtrækket fra Maison Lambert, den der Ultimate Shaving Kit Set med organisk barberskum, aftershaveoil og barbérkost i ægte grævlingepels. 
Inde i huset havde Figu efterladt blødt aftenlys i gangen, og jeg fandt hende i gæstesiden af min dobbeltseng i færd med at iføre sig en bomuldsnatkjole med små, grønne heste. 
”Jeg vil sove her,” sagde hun. ”Jeg har brug for moderlig omsorg, og jeg gider ikke snakke om Joke.”
Moderlig omsorg har jeg ingen erfaring med, men Netflix derimod kan jeg sagtens levere. Det vil sige, Amazon Prime blev det så i aften. Amazon Prime og Vecchia.
Vi faldt i søvn til sidste afsnit af The Resident, hvor den onde kræftlæge omsider blev grundigt skyllet ud i lokummet. Alt var godt indtil i morgen, en dag, der ville begynde på advokatens kontor.
20

Klokken var otte om morgenen, efterårsmørket var kun ved at lette fra de halvtomme gader, og kaffen smagte af kat. Vi sad i hans mahognikontor på sjette sal i Skoitens eneste glastårn og kiggede på billederne af de fem såkaldte ofre, der i rettens sprog hed ”de forurettede”, og som øjensynlig havde en fest med anklagemyndigheden. Den ene var grimmere end den anden.
”Du kan jo godt se, at ingen af de grimrianer nogensinde har været i nærheden af mig, ikke?”
Min advokat, Bjarne Veibi, var ikke glad for straffesager, for han brød sig ikke om at bure folk inde, det søde menneske. Men jeg ville have ham, fordi han én gang før havde repræsenteret mig i et civilt søgsmål, hvor en af de gerningsmænd, jeg havde profileret, mente, at det var injurierende, at jeg havde kaldt ham psykopat. Veibi havde været superskarp og herligt aggressiv og imponeret mig, som superskarpe og herligt aggressive mennesker altid gør. Og dommeren godtog hans centrale argument om, at dette at kalde folk psykopat var en del af mit job. Men lige nu kiggede Veibi, en vejrbidt nordmand, der for mange år siden havde bosat i en luksushusbåd på kanalen, stramt på mig uden at svare.
Jeg rejste mig op, trådte et par skridt tilbage og slog ud med armene. Jeg var iført et mageløst gråt nederdel-og-jakkesæt fra Chanel og pumps fra Dolce & Gabbana. Ikke nok med det: Jeg havde været oppe fra klokken seks, næsten, for at være sikker på at ligne en drøm.
”Så kig dog på mig,” råbte jeg i ekstrem frustration. ”Hvorfor skulle jeg lade mig nøje med grimrianer? Når jeg nu altid har haft fri adgang til denne verdens allerlækreste mænd?”
Veibi kiggede dødt på mig, som han hele tiden havde gjort. Der var intet at aflæse i hans furede ansigt. Jo, bebrejdelse, et nip af det. Men hvorfor? Så jeg gentog mit spørgsmål:
”Ligner jeg en, der ville indlade mig med en grimrian?”
”Har du tænkt dig at sige det i retten?” sagde han med stenansigt.
”Selvfølgelig.”
”Det har du selvfølgelig IKKE tænkt dig at sige i retten. Ingen kan se på dig, hvilke præferencer du har, og eftersom der ingen hårde beviser er i denne sag, bliver det ord mod ord, og det eneste dommeren og domsmændene kan vurdere, er troværdigheden af dine udsagn. Og om de kan lide dig. Vi bliver nødt til at se i øjnene, at alle er mennesker, også dommere og domsmænd. Hvis du er usympatisk, vil det have indflydelse på dem. Det er ikke raketvi--”
”Usympatisk?”
Veibi fortrak ikke en mine. ”--denskab. Ja, det er usympatisk, at du er så overmådelig glad for dig selv. Det er usympatisk, at du kalder de fem mænd grimme. Bevares, jeg er enig. Men det vil være strategisk selvmord.”
”Jamen – hvad så? Jeg har aldrig set de mænd før.”
”Det kan du anføre, men det skal du nok være forsigtig med.” Han smed et billede på bordet, der viste mig stående ved siden af min talerstol i den store foredragssal på Kriminologi omringet af en beundrende skare bestående fortrinsvis af mænd. To af mine angivelige ofre var blandt dem, og jeg på billedet kiggede direkte på det ene. Og smilede. Faktisk så jeg ret godt ud. Men jeg kunne se, at billedet var gammelt. Den prægtige cremefarvede Gucci-pullover havde jeg slet ikke mere. 
Veibi smed et billede til på bordet. Det viste mig skåle i rødvin med en gruppe, hvoraf to var mine angivelige ofre. Så vidt jeg kunne se, skete det i Instituttets kantine. De uskarpe silhuetter af kæmpegryder og store kølebokse kunne anes i baggrunden. Det billede måtte være endnu ældre, for jeg kunne overhovedet ikke huske, at jeg nogensinde havde haft tid til at skåle med de studerende, og da slet ikke, at jeg nogensinde havde opholdt mig et så brand-skadeligt sted som en kantine. Jeg var gået igennem institutkantinien, fordi det var en genvej, men havde ingen erindring om at have opholdt mig der. Og jeg kunne slet ikke genkende mit tøj. Ellers pænt. Også pænt, den måde spidserne i min page, var let bukket. Måtte gøre det igen, snarest.
”Det er jo ældgamle billeder. Og bare fordi jeg øjensynlig har talt med to--”
”Fire,” afbrød han. ”Foreløbig har jeg vist dig to billeder, hvor du taler med i alt fire af dine ofre. Og der er flere billeder, hvor de kommer fra.”
”De er for fanden ikke mine ofre. Og bare fordi jeg har talt med fire af de grimrianer, behøver jeg jo ikke at kunne huske dem. Der er passeret tusindvis af studerende igennem mine forelæsninger.” 
”Godt så. Men du kan altså ikke sige, at du ikke har set dem før. Anklagemyndigheden kan dokumentere, at du har set samtlige fem før.”
”Jeg kan sige, som sandt er, at jeg aldrig har lagt mærke til dem, og at de slår mig som fremmede, der kommer ind fra kulden med mærkelige strafpådragende påstande, som jeg overhovedet ikke kan genkende.”
Han kiggede stadig sfinksagtigt på mig. Bare han dog ville tale mere. Der var ubehageligt meget gravitas i stilhed.
”Altså, hallo! Det er dem, der skal løfte bevisbyrden, ikke?” fortsatte jeg og bemærkede, at en snert desperat med skingert på havde sneget sig ind i min stemme. “De kan vel ikke bare komme rendende og påstå, at jeg voldtager dem, og hvad der ellers er?”
”Der er fem mænd, der påstår det samme. Aviserne har været ret gode til at udbrede sig om dit promiskuøse liv.”
”Sig mig engang – har vi iransk præstestyre her i landet? Nej, det har vi ikke. Alligevel taler alle om min hobby, som om det var en forbrydelse.” 
”Som jeg sagde: En sag som denne vil i store stræk blive afgjort på din præsentation. Og man vil kunne argumentere, at eftersom du er en legendarisk promiskuøs person, kan det forekomme troværdigt, at du har tiltvunget dig sex. Du vil blive fremstillet som en magtperson, som entitled, som man vist siger, sådan én, der mener, at du har ret til det, du vil have. Du vil blive fremstillet som hele Cornwell-Graftons helt egen Harvey Weinstein. De beskriver dig som sexforbryder og rovdyr.”
”Rovdyr kan jeg leve med, men sexforbryder? Det er jo monstrøst!” næsten råbte jeg. ”Jeg har ALDRIG, og der blev sagt ALDRIG, tiltvunget mig sex. Se dog på mig. I øvrigt er jeg allerede blevet portrætteret som hele Cornwell-Graftons helt egen Harvey Weinstein.”
”Ja, og det hjælper bestemt heller ikke, og kernen i det her er, at de fem enslydende har ladet det gå til protokols, at de tog med dig hjem, fordi de ikke turde andet--”
”Jamen – hvad skulle jeg gøre dem? Jeg holdt for helvede bare foredrag. De skulle ikke til eksamen, jeg skulle ikke bedømme dem. Der er ikke nogen Weinstein dér. I øvrigt er Weinstein også en grimrian. I modsætning til mig.”
”Det er ikke desto mindre deres påstand.”
”Så jeg skal dømmes for alt det dér, fordi fem personer med stærkt nedsat intelligens ikke aner, hvad der foregår, og hvordan verden hænger sammen?”
”De påstår videre,” sagde han med næsen i papirerne og alt for god til at ignorere min tiltagende desperation, ”at det første samleje, de havde med dig, var – mmm, mere eller mindre – frivilligt, men efter at de havde følt sig tvunget til at tage med dig hjem. Problemet opstår, da du vågner midt om natten og vil have mere sex, siger de. Her påstår de enslydende – i ganske malende beskrivelser--
”Jeg vil ikke høre dem.”
”Så vent du bare, for du kommer til at høre dem i retten. Men de påstår altså enslydende – i disse ganske malende beskrivelser – at du på forskellig vis nedkaldte erektion over dem, selvom de sagde nej.”
Jeg var forvirret. ”Hvorfor skulle de sige nej?”
”I guder, kvindemenneske. Hop nu ud af al den selvfedme. Fem mænd påstår enslydende, om end med små variationer i de malende beskrivelser, at du vækkede dem og tvang dem til sex midt om natten.”
”Og hvorfor ville de ikke det – altså, hvis vi antager, at deres påstande er korrekte?”
”De angiver træthed. En af dem hævder videre, at du truede ham med at ringe til politiet og sige, at han var listet ind i dit hus og havde voldtaget dig, hvis han ikke makkede ret.”
”Det er uhyrligt.” Jeg var målløs. Det begyndte efterhånden at lyde, som om jeg havde et rigtigt problem. 
”Kan man bare påstå sådan noget? Det har jeg jo aldrig gjort. Ikke noget af det.” Nu rejste jeg mig igen. ”Se på mig, for helvede. Du kan jo se, at den slags ikke er nødvendigt for en kvinde som mig:”
”Sæt dig ned, og ti stille,” sagde han lige vel voldsomt for min smag. ”Kan du pege mig i retning af et par stykker, du havde fornuftig, almindelig sex med?”
”Fornuftig, almindelig sex,” gentog jeg. ”Hvad fanden er det?”
”Et par stykker fra dengang, der er dig venligt stemt?”
”Jeg kan ikke huske ét eneste navn. Ikke et eneste. Kun ham, der døde.”
”Jo, tak, han gør ikke sagen bedre. Ikke ét eneste navn?”
Jeg rystede på hovedet.
”Hvor mange mænd trak du med hjem i seng efter de foredrag?”
Jeg rystede på hovedet. ”Aner det ikke. Det må dreje sig om flere hundrede.”
Og sådan fortsatte det. Jeg blev mere og mere mismodig, for til sidst var selv jeg overbevist om, at de havde en god sag. Jeg så min vanærede fremtid for mig som en ødemark i brunt, hvor faldne mennesker, inklusive mig, tændte små bål i mudderet for at holde varmen; fra en paradisisk grøn enklave med bakker og dale og springvand og græssende får gloede onde mennesker grinende og skålende på os i Brune Gulag og godtede sig over, at de endelig havde fået mig ned med nakken. De fem grimrianer, Hanif, P.J., og DeAnn Salcido – men hvorfor ville disse mennesker så gerne have mig ned med nakken?
Fordi: Det, der er oppe, på et tidspunkt må komme ned. Det er en naturlov, siger Newton, den samme som den, der får æbler til at falde fra træet til jorden og er ansvarlig for at holde månen i dens bane. Loven har universel gyldighed og gælder alle legemer i universet, synlige såvel som usynlige. Især dem, der stikker snuden i sky. De kommer på et tidspunkt ned og bide i græsset. 
Men vi, der stikker snuden i sky, har ofte en god grund til det. Og da jeg forlod Skoiten og kørte hjem, simrede en god idé allerede under min velplejede page. Jeg ringede til Loretta, som er computeranalytiker hos politiet. Hun skyldte mig en tjeneste, en stor én.
Jeg skulle nok vise dem, hvordan vi, der stikker snuden i sky, gebærder os under pres. 

21

Timerne i Veibis kontor havde føltes som en evig sæson i helvede, men jeg var faktisk tilbage i min ældre bolig, før klokken var ti. Der stod igen TERF! med rødt på min pæne dør. Jeg ringede til Rengøringsassistenten Roger, lige dér på dørtrinnet, og stillede derpå en spand med ammoniakstads uden for døren. Måtte huske at bestille grævlingebarberkosten og hans venner. 
Det første jeg herefter gjorde, var at gå i bad for at vaske fornemmelse af at være et stort svin af mig. Det lykkedes, til sidst. Og stadig iført en latterlig frottéturban og en badekåbe satte jeg mig ved bordet sammen med Figu, der havde lavet en stor gryde kaffe, der ikke smagte af kat. Vi måtte videre. Snuden i sporet er en nødvendig forudsætning for igen at få den i sky, og der var en hel del, Figu skulle sætte mig ind i. 
”Jeg gjorde mig virkelig umage med Sam i går,” fortalte Figu frustreret. ”Jeg brugte timer på at forklare ham alle afkroge af det her. Og jeg gjorde mig lige så meget umage med profilen – med at være så præcis som muligt og bruge de rigtige ord for det tilfælde, at profilen skulle falde i de forkerte hænder, eller at han skulle dumme sig.”
”Og hvad udtaler han så til avisen?” fortsatte hun og rystede på hovedet. “At vi – med samtlige vores titler, så der ikke var noget til fantasien – havde profileret os frem til, at gerningsmanden er transvestit. Da jeg havde læst avisen, ringede jeg til Sam og fortalte, hvad en transvestit var, og at han skulle få det rettet med det samme. Jeg stavede det for ham, igen: t-r-a-n-s-k-ø-n-n-e-t. Så bragte alle aviserne en rettelsesnotits.” Hun tog den frem og lagde den foran mig: ”Vi fik fejlagtigt skrevet, at den ukendte gerningsmand var transvestit. Det er forkert. Der skulle have stået transseksuel.”
 Hun begravede hovedet i hænderne. ”Jeg forstår det ikke. Er det så svært?”
”Ja, det er faktisk så svært,” sagde jeg. ”Jeg ved for eksempel ikke, hvad der er i vejen med ordet transseksuel.”
“Nej, men det ved LBGTQIA. Og de er RASENDE.”
”Hvad – er der i vejen med det dér transseksuel?” 
”Transkønnede opfatter det som meget stødende, fordi det refererer til kønsorganerne, ikke til identiteten.”
”Whatever. Behøver jeg forstå det her?”
”Nej.” Hun sukkede dybt. ”Det, du skal forstå, er, at der så blev bragt endnu en rettelsesnotits i samtlige aviser, hvor transseksuel blev rettet til transkønnet. Til overflod havde Sam brugt det forkerte pronomen – han havde refereret til gerningspersonen som ’han’. Og så blev LBGTQIA mere rasende, for nu, mente de, havde politiet i Cornwell-Grafton vist, at de var transfober, der ikke mestrede basal viden om transkønnede og tillige fejlkønnede en transkvinde. Der er i øvrigt endnu en artikel om dig, der handler om, at du også fejlkønner.”
”Helt basal viden? Hvad betyder fejlkønne?”
”Når man ikke accepterer en transkvinde som kvinde og refererer til vedkommende med han. Så fejlkønner eller miskønner man vedkommende, og det er tæt på strafbart i transmiljøet.”
”Jeg får hovedpine af det her,” sagde jeg, mens sandheden var, at det bare kedede mig. ”Som jeg forstår det, er det flintrende ligegyldigt, hvad Sam har sagt – om han så havde mestret dette mageløse vokabularium og ikke havde fejlkønnet eller hvad fanden, så er sagen bare, at de her folk er rasende, fordi vi mener, at en transkønnet er morderen. Punktum. Det er i hvert fald det, jeg læser ud af de mange hundrede møgbeskeder, jeg har fået.”
”Det er nok også rigtigt. Men jeg fatter bare ikke--”
“Inden jeg glemmer det: Hvad var det dér, vi har blevet røde på?”
Et øjeblik så hun ud, som om hun ikke anede, hvad jeg talte om, men så lysnede det.
”Nå, ja,” hun grinede og rystede på hovedet. “Det var Shinigami Eyes. Det er en browserudvidelse--”
”Du har tabt mig allerede.”
”Nå ja. Så lad os sige, at det er transaktivisternes måde at holde digitalt styr på ven og fjende. Fjende, dvs. os transfober …” Hun rullede med øjnene, ”… præsenteres som røde på søgninger på alle sociale medier, google-søgninger og Wikipedia, og venner som grønne. På den måde kan transer undgå at blive krænket. De skal bare styre uden om de røde.”
”Men altså, vi er jo ikke transfober. Det er da uforskammet. Jeg hader da ikke transer. Hvorfor skulle jeg det?”
”Jeg tror, jeg har sagt det før, men jeg gentager for de tungnemme: Transfober er mennesker, der ikke accepterer transaktivisternes kønsforståelse om, at man er det køn, man hævder at føle sig som. Skældsordene bruges til at få os til at makke ret, til at blame & shame os, ligesom de kristne plejede at gøre med bøsser.”
”Okay. Jeg er klart transfob. Men det er da et misvisende ord.” Og tag lige sexforbryder med, nu vi taler om misvisende ord, tænkte jeg bittert. 
”Dem er der mange af i den branche. Men vi er i godt selskab. Donald Trump, Mike Pence, Piers Morgan og Tucker Carlson er røde, men John Oliver er grøn, ligesom Elizabeth Warren og Alexandra Ocasio-Cortez--”
”Jeg bliver lige så stille mere og mere fornærmet – og hvorfor hedder det sådan noget sushi-agtigt noget? Shinigami. Det kunne sagtens stå på et spisekort.”
”Fordi det er en reference til en japansk tegneserie Death Note om den japanske dødsgud og en dybt narcissistisk ung mand ved navn Light, der får evnen til at dræbe alle, han vil af med ved at kigge på dem og skrive deres navne i gudens notesbog. Han aspirerer selv til gudestatus, og ved at bruge notesbogen vil han dræbe alle voldelige kriminelle i troen på, at det vil skabe en bedre verden.”
”Det vil det også,” indskød jeg. ”Hvis han dræber dem, før de når at formere sig.” 
”Det mener du forhåbentlig ikke. Men på samme måde mener transaktivister, særlig i USA, at verden ville blive bedre, hvis man slog TERFER ihjel eller i det mindste gav dem en røvfuld. Det er jo det, du kan læse ud af de beskeder, der ruller ind på din PDA.
Når man har Shinigami Eyes, er det lettere dræbe, fordi man automatisk ser navnene på de personer, man møder. Light har ikke selv denne evne, men bruger en række nyttige idioter til formålet. Som sådan er det virkelig passende navn for en browserudvidelse--”
Figu standsede foredraget med et lille skrig. En fugl havde ramt panoramavinduet med en skræmmende høj lyd; vi fór sammen. Kort efter ramte endnu en fugl vinduet. Og så en tredje. De lignede duer. Jeg rejste mig og gik hen for at tjekke vinduet, stadig iført min frottéturban. Nede i min have stod en gruppe på fem-seks parykklædte aktivister med solbriller på og en kurv fuld af, hvad der lignede døde fugle, som de kastede op mod vinduet. Da de så mig, råbte de TERF i rungende kor, og så fulgte en byge af døde fugle. BAM-BAM-BAM. Bag dem var formationerne af gloende gamlinge begyndt at tage form rundtomkring på fortove og i haver. Nogle brugte kikkerter. 
”Kom og se,” sagde jeg til Figu. Jeg ringede til Sam og bad om prompte afhentning af misdæderne, mens Figu gik over til vinduet og igen fór sammen, da en fugl netop da ramte vinduet. BAM! 
”Vi kommer, så hurtigt vi kan. Men som du kan se på nyhederne, har vi ret travlt med at sætte hærværksfolk i detentionen …”
Jeg fattede remoten og tændte for CG-News, der transmitterede direkte fra pladsen foran stationen. Lige nu smed ti-tyve hætteklædte personer flasker mod facaden, der var overmalet med yndlingsordet i versaler: TERF!
”… og der er faktisk ikke mere plads lige nu,” sagde Sam. “Vi tager DNA-prøver og løslader dem, når vi får resultaterne, altså medmindre vi får en match.”
”Jeg er ligeglad. Der skal komme nogen med samme. De står inde på min parcel og smider døde fugle mod mit vindue, og naboerne glor. Læg dem i håndjern, tag dem væk, og læg en presenning over dem i stationshaven, eller hvad I kan finde på, hvis der ikke er plads. De skal væk nu.”
Jeg lagde på og satte mig til at følge transmissionen fra stationen. Kameraet zoomede ud, og nu kunne man se de, at der stod, hvad der lignede mange hundrede supporters bag flaskesmiderne. De bar på bannere med påskrifter som Politiet = transfober og kom med hadefulde tilråb. Betjente i kampuniformer arresterede dem, efterhånden som de smed flasker. Et par vildfarne kinesere tog billeder og video fra deres placering bag demonstranterne. 
”Se lige de kinesere. Bare de ikke tror, det er vores lokale folkedans.” Jeg fnisede ad min egen lamme vits. Det må man godt, når man er gammel og sær. 
Figu pegede vredt på skærmen: ”Nej, se lige dér! Det fandeme Joke, dér lige til venstre for ham, der holder banneret i midten.” Jeg gloede, kunne ikke se hende, famlede efter mine briller.
 ”Åh, jeg bliver så flov,” nærmest råbte hun. ”Hvad har jeg lavet sammen med den … den … KÆLLING? I lang tid syntes jeg, hun var vanvittigt klog. Hvad er der i vejen med mig?”
”Hormonproblemer? Forbigående sindssyge?” Jeg trak på skuldrene.
Kameraet bevægede sig nu ind i den autentiske have, hvor de autentiske brændestabler blev væltet. Flere betjente i kampuniform. Jeg kunne godt se, hvad Sam mente. De havde travlt. 
BAM! Endnu en fugl ramte ruden. Figu fór sammen og kiggede ud igen. ”Nu er der virkelig demo i gaden.”
Jeg gik hen til vinduet. Naboerne havde i stort antal taget opstilling uden for min hæk og råbte ad de unge. Termovinduerne tillod os ikke høre, hvad der blev sagt. BAM! En fugl til.
”Jeg må hellere få noget tøj på,” sagde jeg og hastede ud på badeværelset for energiløst at gå i gang med den lange rejse mod en præsentabel tilstand. Da jeg kom ud og havde været forbi garderoben, plejede jeg et par tanker og nogle spørgsmål og undrede mig over, at der var blevet så mørkt i kontoret. Jeg kiggede ud af vinduet – nu om dage, svarede det til at læse avisen – og nu var en næsten sort sky rullet ind over himlen. I denne ny lyssætning kunne jeg konstatere, at de var travlt beskæftige med at råbe ad naboerne, der råbte igen og fik et par fugle i fjæset. Jeg kunne stadig ikke høre, hvad de sagde, men sagtens se, at nogle af naboerne kiggede op mod himlen og begyndte at fortrække.
”Hvor tit skal sige det,” udbrød jeg. ”High-five til Gud. Nu lader han tudser og kryb regne ned over de røvhuller.”
”Se lige her,” sagde Figu, nu i konditøj og uglet hår, og pegede på tv-skærmen. Et kamerahold fra CG-News var draget til Misstreuse. På trods af de knuste ruder og de sædvanlige bemalinger og en dør, der var totalsmadret, var det ikke umuligt at forestille sig baren som det mondæne etablissement, det havde ry for at være. Facaden var malet med kalkfarve direkte på murstenene, og det havde fremtryllet en mørk, levende rød farve, der var lige til at spise. En journalist var i gang med at interviewe en høj kvinde med kort, rødt hår og tætsiddende sorte gevandter. Kameraet zoomede ind på hende. Hun var vred. Øjnene lynede, munden var stram. Journalisten ville vide, hvad der var sket her.
”Det kan du jo for fanden se!” sagde hun og slog ud med armen mod den maltrakterede facade. ”Jeg bliver nødt til at lukke og slukke, indtil det her er ordnet, hvis det nogensinde bliver det. Forsikringsselskabet gør knuder, og jeg har ikke pengene.” Man anede et par tårer i øjenkrogen
”Lebbetransfob!” blev der råbt ad hende fra et sted uden for kameraet, hvorefter en mursten kom sejlende ind i billedet og hoppede lidt rundt på fortovet, før den lagde sig til rette ved siden af et vandrør.
Den rødhårede kvinde sendte en rasende fuckfinger i retning af stensmideren. 
”Freak!” råbte hun, og så skete der noget uden for billedet, der fik hende til rasende at sætte i løb og forsvinde ud af billedet. Kameraet bølgede lidt omkring og kom også rundt om den sortnende himmel, før kameramanden igen fik styr på det og fokuserede på den rødhårede kvinde og en ranglet knægt med ustyrlig tynde ben, ustyrlig spids næse og med en pose i hånden. Hun gik direkte i struben på ham.
Figu sad med åbne mund og opspærrede øjne og så kvinden lammetæske knægten med nogle gedigne knytnæveslag, der ville have brækket min hånd, hvis jeg havde forsøgt mig. Folk omkring dem råbte og skreg til dem om at stoppe, men så svingede drengen med de tynde ben posen, ramte hende hårdt i hovedet, og hun faldt til asfalten og lå som død. Knægten slap posen og stak i løb med et par mænd i hælene. Forbipasserende og journalisten løb over til hende, og en af dem ringede, vel efter en ambulance, mens en anden åbnede posen, så kameraet kunne bevidne, at der var seks røde mursten i den. 
Figu vendte sig mod mig og rystede på hovedet. ”Tror du, han har slået hende ihjel? Har vores profil gjort det dér?” sagde Figu. ”Jeg ved slet ikke, hvad jeg skal sige.”
Her i mit nabolag indfandt et regnskyl, der var surere end sædvanlig, sig samtidig med to salatfade med otte kampklædte betjente. De sidste naboer myldrede tilbage til deres huse med dametaskerne over hovedet, og betjentene stormede ind i haven efter de nu gennemblødte fuglesmidere, der stak i løb om bag huset. Og så var udsigten ryddet.
På tv kunne vi se ambulancefolk placere den rødhårede kvinde i en ligpose, og jeg kunne ikke finde på ét eneste ord, der var passende og ordentligt. Vi kiggede tavse på optrinnet.
22

”Vil du have en benzo?”
Figu var fuldstændig opløst i gråd over den rødhårede og nu døde kvinde og kunne ikke løsrive sig fra tanken om vores medskyldighed. Det gjorde mig rasende – det hele, faktisk, og jeg kunne med største lethed blive enig med mig selv om, hvem jeg var mest rasende på. 
Figu rystede på hovedet. ”Nej tak. Jeg skal bare lige sidde lidt.”
Men hun blev ved, og jeg aner ikke, hvad man stiller op med grædende kvinder. Jeg tænkte, at en timeout med Netflix i sofaen ville gøre underværker for vores evne til at glemme, i hvert fald for en stund, billederne af kvinden, der var smadret til døde af en vadmelssæk fuld af brosten svunget af en lille, uduelig halvhjerne med tvangsforestillinger om, at han kæmpede i revolutionens forreste rækker. På den anden side: bedre at dø med et brag end langsomt med slanger stukket ind i alle huller halvt bedøvet af en hørm af død. Halvtomt eller heltomt glas – jeg havde arvet min fars optimisme. Men det var noget vrøvl. Den rødhårede kvinde var vel i fyrrene og skulle ikke være død foreløbig.
 Jeg bladrede frenetisk rundt i horror-menuen på Netflix og fandt en serie betitlet Black Summer, der omhandlede zombieapokalypsen. Det første afsnit hed, yderst passende, Human Flow, og det begyndte med en himmel så sort som vores, fuld af vrede skyer, der stæsede hen over himlen som hævnere. Og en panisk angst blondine, der flygtede fra sit hus med sit barn i favnen. Vi krøb sammen i sofaen og blev hurtigt besatte af menneskeflokke, der flygtede ned ad gaderne for at undgå den fremstormende zombiehær. Figu holdt gradvis op med græde, og jeg blev en lille smule døsig, mens jeg forestillede mig, at Cornwell-Grafton evakuerede samtlige byens tre millioner borgere ved militærets hjælp og fragtede os ud af byen til sikre zoner langt væk ligesom de zombiebelejrede på min skærm. Hvorfor i alverden den frygtelige serie virkede beroligende, kunne jeg ikke begribe, men det skyldtes sikkert, at der ikke var zombier her, kun militante anarkister med synligt jord i hovedet. Og så kom spørgsmålet, jeg ikke fik stillet. Jeg pausede filmen, og Figu kiggede spørgende på mig med røde, men tørre øjne.
“Det her ved du – hvor stor var det, du sagde andelen af transkønnede var?”
”Jeg sagde 0,6 % , men …”
”Det giver 18.000 transkønnede i Cornwell-Grafton By alene.” Jeg tænkte lidt. “Vi bliver nødt til at indsnævre det tal, hvis politiet skal have en chance.”
”Start med at stryge alle transmændene, det svarer til lidt under halvdelen, så er det, lad os sige, 8.000, men … ”
”Og de gamle? Altså dem over fyrre.”
“De gør ikke sådan noget her, men tallet er eksploderet blandt de unge. I løbet af de seneste ti år er der registreret en stigning på 4.000 % blandt børn og unge, men det er i USA. Mig bekendt har vi ingen lokale tal.”
”4000 %! Børn?”
”Helt ned til fire år.”
”Det er sgu da perverst. Børn på fire har jo ingen kønsbevidsthed.”
”Jeg ved, hvad du tænker på. Det gjorde jeg også, da jeg første gang opdagede fænomenet. At det var en tidlig seksualisering af små børn, men det handler ikke om sex, men om, hvad folk opfatter sig som, også børn. Og små børn kan have en meget stærk fornemmelse af at være født ind i en forkert krop med forkert køn. Helt små børn kan vægre sig mod deres biologiske køn på en hjerteskærene måde, hvor de fortæller deres forældre, at der må være sket en fejl – det ved jeg, fordi jeg har en veninde, Janni, med en lille pige på fem år, der med den største og mest ægte undren spurgte Janni, hvorfor hun ikke havde en tissemand, og da Janni så svarede, at det var, fordi hun var en pige, så protesterede hun og sagde, at det var helt forkert, for hun var en dreng.”
”Stakkels Janni – hvad stiller hun op?”
”Stakkels Janni er ikke stakkels. Hun er fra landet. Hun siger til sin datter, at hun er pige, men hun må lege, at hun er hvad som helst. Hun håber det går over. Hun har nemlig sat sig ind i sagerne – i modsætning til de fleste andre forældre, der går til lægen og tror på lægen.”
”Jamen hvad siger lægen da?”
”Lægen praktiserer noget, der hedder, ja hva’ fanden hedder det – jeg har kun hørt det som ’affirmative care’ – og det betyder, at lægen skal rette sig efter barnet. Hvis en pige kommer til lægen og siger, at hun er en dreng, så skal lægen bekræfte det.”
”Hvor står det henne?”
”Det står i loven, altså her i landet. Det gælder også i en række stater i USA. Det er ulovligt, hvis lægen sætter spørgsmålstegn ved det, barnet fortæller. I Canada kan forældre få tvangsfjernet deres børn, hvis de ikke retter ind efter barnets angivelige kønsidentitet. Lægen fortæller forældrene, at det er skadeligt for deres børn, hvis de sætter spørgsmålstegn ved deres barns fortælling, og at barnets risiko for selvmord forøges, hvis forældrene ikke også praktiserer ’affirmative care’. Men lægen fortæller intet om de risici barnet udsættes for, når det i elleveårsalderen går i gang med et gigantisk medicinsk eksperiment, der sætter udvikling af kønshormoner i stå, så det nogle år efter at klar til at få krydshormoner.”
”Jeg er helt lost – hvad er krydshormoner? Dem havde vi da ikke, jeg var knægt.”
”Nej, og da du var knægt, blev forældre, der troppede op hos lægen og sagde, at deres pige var en dreng, sendt til observation for psykopatologiske forstyrrelser. I dag er de selv samme forældre gode og kærlige og rigtige forældre, der varetager deres børn menneskerettigheder.”
”Det er det, jeg siger, alting …”
”… var bedre i gamle dage. Lige her giver jeg dig ret. Og hvis man stiller spørgsmål til de her ting, får man da også bare at vide, at man er ældgammel.”
”Vel ikke dig?”
”Ok jo. Joke og hendes venner sagde altid, at jeg var bagstræberisk og heteronormativ, og så meldte de mig ind i alle mulige højrepartier. Det var ret anstrengende. Så jeg tav stille og høre bare, hvad de sagde. Og næste gang, jeg åbnede munden, var jeg blevet TERF.”
”Så det er en form for social epidemisk syge?”
”Ja, men det mærkelige er, at læger, der burde vide bedre, kører med på den. Altså, der er i dag ingen læger, der fjerner raske lemmer, men det er helt i overensstemmelse med barnets menneskerettigheder, hvis lægen fylder dem med dødstærke hormoner – som det er meningen, de skal tage resten af deres liv – og som man ved har en række uheldige, indimellem fatale bivirkninger, men hvor vi helt mangler langtidsstudier, der viser, hvad der sker med mennesker, der indtager de modsatrettede hormoner gennem længere tid. Hvad sker der med en krop, der har Y-kromosom i alle celler, når de får østrogen i 10, 20, 30 år? Bliver cellerne reguleret anderledes efter et stykke tid? Det er der ingen, der ved.”
”Jeg får også hormoner, ekstra østrogen …”
”… så er det da derfor, du ser så ung ud.”
”Det tror jeg næppe, men min læge var ekstremt modvillig over for at give mig dem og advarede om øget risiko for en hel masse sygdomme, trombose, hvad ved jeg. Men jeg er jo gammel, så who cares, og det er mine egne hormoner. Men at fylde hormoner på børn lyder som et kæmpestort medicinsk eksperiment.”
”Ja, dr. Mengele har ikke levet forgæves. Eneste forskel er, at der er samtykke i de her tilfælde. Det er også læger, der har aflagt lægeløfte og har den fornødne viden, der alligevel foretager de kirurgiske indgreb – i Los Angeles er der en kirurg, der fjerner bryster på piger helt ned til 13-års-alderen. Og ved du, hvad det værste er?”
”Nej. Selvfølgelig gør jeg da ikke det. Fortæl mig, hvad det værste er.”
23

”Det værste er – og det her er viden, ikke meninger – at ca. 64%-90% af alle børn og unge, der indgår i hormonbehandling, ændrer mening og ender med at forlige sig med deres biologiske køn, men så er det for sent, og mange er allerede blevet sterile. Kvinder, der fortryder, kan bagefter ikke komme af med ansigtsbehåringen, den store klitoris og den dybe stemme, blandt andet, og mændene kan ikke komme af med brysterne. Nej, det er ikke engang det allerværste – det allerværste er, at ingen bliver lykkelige af at gå den vej, for man kan jo aldrig rigtig blive det andet køn, vel? Og statistikker viser allerede, at selvmordsprocenten og depressionerne – det er kerneargumentet for behandling – er den samme på hver side af alle behandlinger. De her folk er ulykkelige, hvis de ikke får hormoner, og de er ulykkelige, hvis de får dem. De begår selvmord før kirurgi, og de begår selvmord efter kirurgi. Der er ingen forskel.”
”Det tyder da på, at der er en psykopatologi af en eller anden art på spil.”
”Ja, det tyder al forskning også på. Transkønnede har ofte en eller anden personlighedsforstyrrelse, men det må man ikke tale om, for det minder om dengang med de homoseksuelle, som man forsynede med alle mulige sygdomme, og det er i øvrigt også derfor man ikke må tale om terapi og rådgivning som et alternativ til hormonbehandling, for så minder det om homoseksuel omvendelsesterapi. Men altså, der er bare så meget mere på spil her.”
”Det her er rædselsfuldt. Hvor kommer denne her samtale fra?” 
”Du ville indsnævre tallet, så politiet havde en chance. Men det er spild af tid, for de her folk er modetranser og anarkister. Du skal regne med, at transbevægelsen er politisk, og de bruger kønskritik som en anledning til at lave ballade, så kan vi ikke bare se zombier nu?”
Jeg genaktiverede filmen. Og så pausede jeg den igen.
”Der er en kæmpe korrelation mellem vold i hjemmet og vold mod fremmede.”
”Er du sikker på, at det er relevant her?”
”Næ.” Jeg aktiverede serien igen. En zombie var lige i hælene på blondinen fra indledningssekvensen. Hun var i mellemtiden blevet skilt fra sit barn. 
”Løb!” skreg vi i kor. Hun løb og løb, og pludselig trådte en sort mand frem fra sit skjulested bag et plankeværk og skød zombien, der faldt til jorden, men næsten med det samme rejste den sig og gentog frådende sit stormløb på blondinen, som heldigvis havde fået et pænt forspring nu. Den sorte mand tømte nu et helt magasin ind i zombiens brystkasse. Men zombien rystede sig bare lidt og rejste sig.
”Kan man ikke myrde sådan en?” spurgte jeg ængsteligt Figu.
”Jo, men de skal skydes i hovedet. Hjernen skal ødelægges. Men det ved han nok ikke.”
Så løb den sorte mand og blondinen alt, hvad de kunne. Der var ingen bag dem, men så kom et blodtilsølet par pilende ud fra et hus og zombiegryntede som olme orner. 
”Siger de virkelig sådan?” spurgte jeg.
Figu skreg af grin. ”Hold nu mund, og se film.”
Hele nabolaget, de løb gennem, var lagt øde. Folk var flygtet eller blevet til zombier. Overalt stod forladte biler, nogle af dem smadrede. Blondinen og den sorte mand tjekkede alle biler, de løb forbi, for at se, om de kunne finde én med nøgler i, og det tabte de forspring på. Så nu var de to zombier lige i røven på dem, en mandezombie og en kvindezombie. 
”Løb!” skreg Figu og hoppede i sofaen.
Den sorte mand og blondinen fandt nu en bil, satte sig ind i den og låste. Zombierne smed sig mod ruderne, og mandezombien lagde sig hen over forruden og skiftevis blødte og slikkede på den. Så skiftede scenen til en stor gruppe desperate mennesker, der stod ved et checkpoint og ville ud på den anden side, men det måtte de ikke, sagde nogle militærmænd, og mens de ventede, blev en kvinde bagest i gruppen, der mindede om Loretta, zombiebidt af to blodige, grimt gryntende eksemplarer.
 Jeg pausede filmen igen. 
”Hvad nu?” spurgte Figu irritabelt.
”Skal lige ringe til Loretta.” Jeg rakte ud efter min PDA, tændte den og faldt nærmest bagover, da jeg så notifikationerne løbe ind; tjekkede et par stykker og læste højt: “Infame transfob: Du skal klynges op i et træ og piskes,” ”Lede ciskælling: Jeg kommer og voldtager dig, mens du sover. Jeg får kvalme bare af at tænke på det,” og ”Så led og ulækker, som du er, er der ikke noget at sige til, at ingen vil knalde dig.”
”Lad være med at læse dem. Jeg gør det ikke. Og se, hvor glad jeg er,” sagde Figu og så alt andet end glad ud. Jeg fandt Loretta i menuen og ringede op.
Loretta Adaboy fra Pol-Research var et geni, og der var lige noget, jeg blev nødt til at spørge hende om: ”Hej Loretta, Fanny her. Kan du hjælpe mig med noget, der haster?”
”Selvfølgelig,” svarede hun som altid. Aldrig noget pis med Loretta.
”Kan du lave en søgning på voldelige overfald på lesbiske og endnu én på tidligere drugrapes – inden for de seneste fem år?”
Hun slog en skraldlatter op. ”Tror du virkelig ikke, Sam allerede har været der?”
Jeg blev en lille smule sur, måtte jeg indrømme. Og stædig. ”Næ!” sagde jeg, ”Sam er ikke kendt for at bruge databasen overhovedet.” Databasen var den såkaldte Paneuropæiske Database, Europas svar på Vicap, Fbis Violent Crime Apprehension Program. Det er en database, der indeholder en komplet fortegnelse over og beskrivelse af voldelige forbrydelser hvor som helst i Europa, og som stats- og lokale politimyndigheder bruger blandt andet til at koordinere deres efterforskninger.
”Det er mange år siden, han blev kendt for at bruge databasen hele tiden.”
”Nå. Jeg vender tilbage. Med bedre spørgsmål. En anden dag.” 
”Hav en fortsat god dag,” sagde jeg og vidste, at Loretta kunne afkode det. Hun vidste i hvert fald, hvad ”mine fine ven” i virkeligheden betød – røvhul, hvis nogen skulle være i tvivl. 
Jeg aktiverede filmen igen. ”Hvis du bliver ved med at få gode idéer,” sagde Figu syrligt, ”så skriv dem ned på den denne her.” Hun klaskede en blok ned på bordet foran mig. Og så tog hun remoten. ”Jeg gider ikke de afbrydelser. Og de er jo også åndede.”
Nu var jeg virkelig sur. 
Heldigvis skød en militærmand med ypperligt zombiekendskab nu de to zombier i hovedet og tog også lige den skambidte kvinde med. Og mens de havde travlt med det, lykkedes det en lille, fin koreansk kvinde ved navn Sun at smyge sin spinkle krop gennem lågen og løbe hen over broen, mens flokken bag hende nu korporligt brød igennem lågen. 
”Pyha!” udbrød Figu, ”men der er garanteret flere zombier på den anden side.” Hele flokken løb og løb, og så ringede min PDA, som jeg havde glemt at slukke. Det var Sam. Jeg viste displayet til Figu og nikkede mod remoten. Hun pausede filmen, og jeg satte ham på medhør
Han var i gang med at geninterviewe ofrene med de nye spørgsmål, og det var lykkedes ham at skaffe to beskrivelser, der var identiske den, vores lille Rosa havde afgivet.
”Jeg synes, jeg har tilstrækkeligt til at få Jenny til at lave en identikit, men de to andre beskrev en person med langt hår. Trækkene var de samme, en af dem nævnte også davidsstjernen – men hvad stiller vi op med håret, med eller uden?”
”Helt klart uden, ville jeg sige, hvad mener du, Figu?”
Hun nikkede. ”Helt klart uden”.
”Skal jeg oplyse om davidsstjernen?”
Figu rystede på hovedet. ”Nej, så forsvinder han bare totalt, eller får den fjernet. Hold den mellem os. Den er jo totalt genial: Find en fyr med davidsstjerne, der matcher DNA’en. Case closed.” 
”Jeg er enig,” sagde jeg til Sam.
”Godt, så får jeg Jenny til at tegne ham nu. Og så sender vi tegningen ud i morgen og går i gang med at se alle båndene igennem igen. Jeg kan jo frigøre noget arbejdskraft nu, hvor alle lebbebarerne er lukket.”
”De har lukket?”
”Det blev de sgu da nødt til. Det var livsfarligt ikke at gøre det, og de fleste af dem er så smadrede, at de ikke kan holde åbent.”
”Så vandt de skide zombier alligevel.”
”Næ, nej, vent nu lige, zapierdolona kurwa. Vi er ikke færdige.”
”Godt, Rambo. Men du skal altså geninterviewe resten af ofrene.”
”Ja, ja. Men hør – har du og Figu mulighed for at komme ned på stationen?”
”Øjeblik.”
Jeg rejste mig og gik hen til vinduet. Ingen havenisser. Solid regn. Gud passede stadig på mig. Jeg tog remoten og klikkede mig hen på CG News, der sendte live fra stationen, hvor billedet var det samme. Flaskekastning, tilråb, kampklædte betjente, arrestationer. 
”Hvordan havde du tænkt dig, vi skulle komme helskindet ind?”
”Det lykkedes Selander at komme ind, og hun sidder her i mit kontor med en interessant vinkel.”
”Selander er jo heller ikke en stor, væmmelig transfob, men bare verdens sødeste pussgurka og dermed ikke i livsfare ligesom Figu og mig. Vi tager ikke derind, nix. Jeg vil ikke have revet hovedet af. I må komme ud til mig.”
”Godt så,” sagde han og lagde på.
Hos zombierne i Black Summer gik det nu sådan, at nabolaget bag den låge, gruppen havde forceret, viste sig at være lige så zombieinficeret som det foregående. Det holdt jo slet ikke. Hvad var så meningen med det checkpoint? Det var, hvad vi nåede, før det ringede på døren. 
”Det var godt nok hurtigt,” sagde jeg og rejste mig og gik hen til vinduet.
”Åh nej,” udbrød jeg. ”Ikke dem.” 


 

24

”Nu kommer CG-News fandeme også her.”
”Det var da på tide.”
”Det ved jeg ikke, om det er – de har ringet og skrevet, lige fra nyheden ramte aviserne. Nu kommer de så bare brasende.”
”De gør bare deres arbejde. Og nu går du ned og åbner og giver et interview og opfører dig som et voksent menneske.”
”Hvorfor skulle du ikke gøre det? Du er da medforfatter til profilen, og du ved langt mere om denne her mærkelige verden, end jeg gør. ”
”For helvede,” sagde hun og pilede ned ad trappen, da dørklokken igen klemtede. Jeg lyttede med og kunne høre dem spørge efter mig, og Figu, der sagde, at de kunne tale med hende. Jeg hjerter Figu!
”Vi vil gerne have jer begge to,” sagde en blød, men fast mandestemme.
”Øjeblik,” råbte jeg og pilede ind på toilettet for at rette på makeuppen. Det stod ikke så slemt til i mit ansigt, og min spencer fra Sonia Rykiel og gadepumpsene fra Proenza Schouler ville gøre sig godt på tv. Hvis det ikke kunne være anderledes.
Hun inviterede dem indenfor i spisestuen, hvor der var nogenlunde ryddeligt. De ville gerne have kaffe, og det fiksede Figu også. Kameramanden målte lys, og en lydmand satte mikrofoner på os. Jeg tog i smug en nerveslurk af min Vecchia. 
”Hvad kan vi hjælpe jer med?” spurgte jeg. Figu satte sig ved siden af mig. Journalisten havde bænket sig overfor.
”Kamera klar,” sagde kameramanden.
”Lyd kører,” sagde lydmanden.
Journalisten talte til kameraet: ”CG-News er på besøg hos dr. Fanny Fiske og hendes assistent Julie Jenkins, der begge står for udarbejdelsen af den gerningsmandsprofil, der har sat hele den transkønnede subkultur på barrikaderne i raseri og afmagt. Lad os høre, hvad Fiske og Jenkins har at sige til det.” Han vendte sig mod os.
”Vi vil gerne høre jeres mening om døgnets seneste begivenheder.”
”Vi mener det samme som alle andre her i byen,” svarede Figu. “Vi er fuldstændig uforstående over for, hvad der foregår, og vi fordømmer det.”
”At alle andre her i byen skulle være uforstående, er vel noget af en påstand?”
”Ja. Du skal naturligvis fratrække den lille ultravoldelige anarkistminoritet, der står for hærværk, mord og demonstrationer. De fordømmer kun alle andre.”
”Demonstranterne har ellers gjort deres ærinde meget klart. Hvad er der så svært at forstå?” blev journalisten ved.
”Det har de. Og det er ikke svært at forstå. Desværre er det heller ikke rationelt. Der er aldrig en gyldig grund til hærværk, og da slet ikke i dette tilfælde,” sagde Figu. “Der er absolut ingenting, der kan hverken forklare eller undskylde en ung kvindes død.”
”Der bliver demonstreret, fordi politiet agerer transfobisk--”
“Det er en irrationel og ubegrundet påstand. Og hvis vi forestillede os, at politiet, Julie Jenkins og jeg rent faktisk var transfobiske, kunne det aldrig undskylde den adfærd, vi ser på gaden i dag. Men det er vi ikke. Ordet fobi refererer til had og angst, og det ville være irrationelt, hvis voksne, oplyste mennesker hadede transpersoner.”
”Har I slet ingen forståelse for den dybe fornemmelse af krænkelse, der nu går gennem det transkønnede miljø?”
”I bliver nødt til at forstå, at der ikke er noget ’transkønnet miljø’, ” brød Figu ind, og en klædelig snert irritation havde sneget sig ind i hendes dannede stemme, ”men et grænseløst anarkistisk ungdomsmiljø, der misbruger transkønnede til at lave ballade. De færreste af de folk, der står nede på politistationen og smadrer alting, er rent faktisk transkønnede.”
”Og det ved du fordi …?”
”Fordi jeg kender det miljø og ved, at helt almindelig transkønnede mennesker lige nu sidder og ryster og beder til, at de ballademagere holder op, fordi de slet ikke repræsenterer flertallet af transkønnede, der bare gerne vil være i fred og leve et normalt liv.”
”Så I påtager jer ingen skyld for de gadekampe, vi er vidne til?”
”Hvordan kan du konstruere omstændigheder sådan, at vi skulle være medskyldige i det?”
”Det er jo jer, der har udarbejdet profilen af en transkønnet gerningsperson.”
”Og det tror du, vi har gjort, fordi vi er transfober, og ikke fordi der rent faktisk er tale om en transkønnet gerningsmand?”
”Nu er det mig, der stiller spørgsmålene.”
”Og her det er det mig, der nægter at svare på dumme spørgsmål,” sagde jeg brysk. “Jeg har profileret gerningsmænd i over fyrre år og har en træfprocent på over halvfems. Vi har gjort vores arbejde. Profilen peger på en transkvinde. Længere er den ikke.”
Det ringede på døren. ”Hallo! Nogen hjemme?” råbte Sam fra gangen. Pyha. Et par sekunder efter stod Sam og Selander i døråbningen og gloede. Selander smilede over hele hovedet.
”Holder snyggingarna fest?”
”Nej, de var lige ved at gå,” sagde jeg og kiggede endnu mere brysk på journalisten. 
”Kan du klare et par spørgsmål, Berkowic?”
”Nul,” sagde han iskoldt. ”Jeg kan ikke klare en skid. Hvis du stiller mig så meget som ét spørgsmål til, eksploderer jeg.”
Alle kiggede nu tavst på journalisten, der alligevel prøvede at åbne et par sprækker, men der var ikke noget at gøre. Til sidst opgav de og pakkede deres grej sammen og listede af. Sam og Selander satte sig. Jeg rejste mig og tændte lyset. Skumringen var i mellemtiden blevet til mørke, men det bemærkede jeg ikke, før lysmanden havde pakket sammen, og begge formastelige mænd var ude af døren.
”Mente de det alvorligt – jeg mener: Mente de, at der var en god grund til optøjerne?” spurgte jeg Figu. 
”Det kan jeg ikke forestille mig, måske beskyttede de bare sig selv og deres udstyr ved at lade som om. Og hørte du, hvad han sagde? Han kaldte mig din assistent.” Figu virkede en anelse befippet. ”Er jeg det?”
”Ja da. For eksempel har du lige åbnet døren for et kamerahold, fordi jeg bad dig om det. Du har lavet kaffe. Og nu sørger du for kopper til Sam og Selander.”
”Nå, ja, det gør jeg søreme også,” sagde hun og rejste sig.
Sam sad og gned sig i panden. Ikke et godt tegn for os, der kender ham. 
Jeg snuppede flasken med min lille, brune ven og hævede den som en pokal. ”Drinks, anyone?”
Alle nikkede undtagen Selander. ”Har du en fersken?” spurgte hun.
”Nej,” svarede jeg og spurtede ud efter to shotglas, som jeg fyldte pænt op og rakte rundt.
”Jeg mener det, jeg eksploderer lige om lidt,” sagde Sam og blev ved med at gnide sig i panden. ”Det her minder om Hong Kong, uden de vilde unges legitime og sympatiske grund selvfølgelig. Det er totalt ude af vores kontrol. Vi sætter dem ind, DNA-tester dem og slipper dem ud. Men den DNA-testning er en flaskehals, og dem, der ikke smider med noget, men bare står der, kan vi jo ikke røre. Jeg vil have den fyr nu!”
Figu var tilbage med kopperne og satte sig ned. 
”Nå,” sagde han og bundede sin Vecchia. Jeg fyldte op. ”Problemet lige nu er, at Selander mener, vi har overset en oplysning i hendes undersøgelsesjournaler.”
”Ja,” sagde Selander strengt. ”I bliver ved med at tale om, at der partout er puttet noget i drinksene. Det kan I ikke gå ud fra. I fire tilfælde har jeg gjort anmærkninger om buler og røde plamager på numse eller baglår, der kunne stamme fra injektioner, der ikke er givet forskriftsmæssigt.”
“Det … det har jeg ikke lagt mærke til.” Figu så flov ud. Det havde jeg heller ikke, men jeg havde jo heller ikke nærlæst hele lortet og særlig da ikke Selanders besværlige udredninger, hvor halvdelen var udfærdiget på en slags latin. ”Men, helt ærlig … er du klar over den tekstmængde, vi er udsat for, og hvor kort tid vi har haft den? Og det ville jo heller ikke have indflydelse på profilen.”
”Hvad mener du med ’forskriftsmæssigt’?” spurgte jeg Selander.
“Hvis man injicerer for overfladisk og ikke rejser kanylen tilstrækkeligt – typisk begynderfejl. Eller noget man kommer til, hvis man har travlt – ja så kan man få de manifestationer, jeg har bemærket, buler og røde plamager.”
”Gud!” udbrød Figu kogrød i hovedet. ”Det giver jo mening. Der var et af ofrene, der mente, at hun var blevet stukket af en bi – i oktober! – og en anden, der mærkede et niv i numsen.” 
Det kunne jeg godt huske. ”I oktober. I numsen. Legendarisk.” Jeg havde afvist begge dele som irrelevante observationer. 
“Så du mener,” sagde jeg “at han har stukket dem? Med en kanyle? Det er jo endnu vildere og sværere at gøre end at putte pulver i drinksene. De må da have opdaget det.”
Selander rystede på hovedet. ”Ikke, hvis de var fulde nok, hvad de var, og ikke hvis kanylen var tilstrækkelig tynd, hvad alting tyder på. De der injektionspenne, som for eksempel diabetespatienter bruger, har utroligt fine kanyler og er ret diskrete. En diameter på 0,30 eller 0,25 kan man mærke, men sgu ikke i en brandert. Og nogle af de penne kan ligne en vaper for et overfladisk blik, altså ikke noget, man lægger mærke til. Jeg ville ikke lægge mærke en injektionspen.”
”Men bruger de der injektionspenne ikke patroner?”
Selander nikkede.
”Man kan sgu da ikke få en scopolamin-/Rohypnol-patroner …”
Selander trak på skuldrene. ”Jeg gør bare opmærksom på en observation, I synes at have overset.
”Okay, jeg ringer lige.”
Gæt, hvem jeg lige ringede til? Nemlig: ”Hej igen, Loretta! Kan du finde ud at dykke ned i det der eksotiske mørke net, som alle taler om?”
Skraldlatter. ”Hvad tror du selv?” 
Jeg tog en dyb indånding. Den skraldlatter ville optræde i et mareridt i nat. ”Vi – og det inkluderer Berkowic – vil gerne have opklaret, om man få 3 eller 1 mg ampuller med en scopolamin/Rohypnol i – og hvad man i øvrigt kan få i patronform til brug i injektionspenne, du ved, dem, diabetikere bruger?” 
Jeg kigge spørgende på Selander, der gav mig en tommelop og tilføjede: ”Specifikationerne.”
”Hørte du det? Selander vil meget gerne have specifikationerne.”
Loretta mumlede en hel masse om, at det kunne tage tid, og der kom ikke mere skraldlatter fra hendes kant. Især ikke, efter at jeg sagde, at det hastede. 
Da jeg havde lagt på, sagde Sam: ”Undskyld, hvis jeg lyder, som om jeg hele tiden er bagud, men hvad gør det her for efterforskningen?” Sam så med ét enormt træt og gammel ud. ”Gør det noget for mig, om han har stukket dem eller puttet pulver i drinks?” Han kiggede på sin drink og bundede den. Jeg fulgte trop.
”Det er vel rart at vide, om du leder efter en diabetiker, der er kreativ med sin injektionspen, eller en narkoman, der er …” sagde Figu.
”Det kan du ikke udlede,” indvendte Selander. ”Han kan have sådan en pen af en række grunde. Han behøver hverken være diabetiker eller narkoman – og jeg kunne slet ikke forestille mig en narkoman bruge sådan en, men hvad ved jeg. Parkinson-patienter bruger dem også – og folk med for eksempel psoriasis og leddegigt og sikkert en masse andre.”
”Så hvad kan jeg bruge det til?” vedblev Sam irriteret.
”Du kan bruge det til at lukke diskussionen om, hvordan han uset kunne putte pulver i kvindernes drinks. Men jeg bliver nødt til at tilføje, at det ikke så nemt at stikke dem med sådan en pen, for man skal holde knappen nede i ti sekunder, og det er længe. Men altså: Det kan lade sig gøre med fulde folk – nej, hvad er det?” Hun havde fået øje på Camilles bog og begyndte at grine. ”’Purunge sluts’? Er det kode for ældgamle, ærværdige damer som jer to?”
Sam eksploderede og forlod stuen i en sky af polske bandeord og voldsmækkede hoveddøren efter sig. 
”Farvel og selv tak, Sam. Det var så lidt. Sure stodder.” Selander så fornærmet ud.
”Det er Camille Paglias nye bog, og jeg tror nok, at ’purung slut’ refererer til ’naivt, velpryglet offer for tidsånden’. Det er vist nok en opsang til snefnug – at dømme efter hendes uendelige enetaler. Men jeg ved det ikke, har ikke læst den, kommer ikke til at gøre det.”
”Hvad er et snefnug?” spurgte Selander.
Ingen gad svare. 
”Vil du være med til at se zombiefilm?” spurgte Figu. “Vi er midt i en serie, og den handler om …” Figu gav et langt monotont referat af første halvdel af Black Summer, og Selander smilede bare løs og udbrød til sidst: ”Jätte trevligt, men skal vi ikke have en bid mad først?” Hun kiggede på sit ur. ”Vi kan gå på Ba--”
”Vi kan ikke gå på en skid uden at få fugle i hovedet eller blive hængt fra en lygtepæl.”
”Så ringer vi efter noget, gullgubbar,” sagde Selander glad.
”Nul, så kommer der urin i maden.”
”Okay, jeg henter.” 
”Ikke pizza! Alt andet end pizza,” sagde jeg. Hun nikkede og rejste sig og gik, og vi måtte bare sidde dér og indse, at vi var under belejring. 
Mens vi ventede, underholdt vi os med CG-News. I mørket foran politistationen var hundredevis af lightere tændt, og en gruppe stod i udkanten og svingede med fakler. Speaket fortalte os, at demoen var organiseret af LBGTQIA, Normdumperne, Foreningen for Normkritik og Anarkistiske Feminister. Herefter blev speaket overdøvet af den sovjetiske kampsang Bolsjevik leaves home, der skrattende udgik fra en form for anlæg.
”Det er hundrede gange værre end dengang i maj, hvor neonazisterne demonstrerede over Den Store Udskiftning,” sagde Figu. “Der var under hundrede mennesker, og de stod bare med deres bannere, mens politiet gloede på, at de stod med de bannere. Så holdt nogle af hjernedøde nazier et par taler, så kom antifa og råbte ad dem. Og så gik de bare hjem. Hvad varede det? To timer maks.” Hun slog over på Black Summer og mumlede noget med at hoppe i havet. ”Come on, Selander er alligevel bagud.”
”Vent lige lidt,” sagde jeg og gik ned i bryggerset og hentede min gamle 160.000 V stunkæp, ikke så kraftig som den nye, men alligevel: Den havde tjent mig godt i mange år, og nu skulle Figu have den. Jeg forestillede mig Joke glide livløst ned på våd asfalt og blev i helt godt humør.
”Her,” sagde jeg og lagde min gamle ven foran hende. ”Jeg tror, du skal gå rundt med ham her.”
Hun takkede interesseløst og så rundt om mig, for nu var zombierne i fuld gang. Jeg pausede filmen og kiggede alvorsfuldt på hende.
”Skal jeg ikke lige vise dig, hvordan den fungerer?”
”Jeg gider ikke nu.”
Hun satte filmen i gang igen. Jeg pausede den.
”Nu venter vi altså på Lisa.”
”Det er sgu da lige meget.” Hun rakte ud efter remoten og herefter kom vi nærmest op at slås, og jeg måtte smide det sørgeligste trumfkort: ”Nu stopper du. Det er altså min skærm, den der.”
Døren gik op. ”Så er der gullig kinamad!” råbte Lisa. 
Åh, nej, ikke kinamad. Jeg tåler ikke mononatriumglutamat. Det tredje krydderi. Hvor dumt er det navn ikke lige? E-621 er det eneste e-nummer, jeg går udenom. Det er irrationelt, det er en fobi, jeg ved godt, og hvad så, hvis jeg ikke perfekt?


25

Jeg elsker energiske kvinder, der bare springer ud af sengen om morgenen. Det skal til, hvis man være enevældig verdenshersker. Engang var jeg ét af de energibundter, men i dag? Nej. I dag resulterer morgenens komme i, at jeg begraver mig under dynen og, altid forgæves, forsøger at bore mig ned i sprækken i midten. Herfra går jeg videre til at gøre alt, hvad jeg kan for at falde i søvn igen.
Det var duften af kaffe, der langsomt vækkede mig til synet af det sammenrullede menneskebundt i gæstesiden af min seng. Nedenunder kunne jeg høre Selander rumstere i køkkenet og kravlede ud af sengen. Det var lørdag, og – nu står verden ikke længere – en klar, gul sol skinnede fra en skyfri himmel. Jeg tjekkede udsigten fra mit vindue og forventede det værste, men nej: vidunderligt tom have, dog med sporadiske døde fugle, og et affolket nabolag. Fred over land. Mens jeg nød udsigten, forestillede jeg mig de ældre kvinder bag husfacaderne forsigtigt klappe valkene på deres hoveder og måske afprøve et lille smil i ovale spejle i krummelurerammer. Mig om et par år, medmindre jeg blev reddet af den arbejdsulykke, jeg så frem til, eller de trapper … jeg ved det godt, men forhåbentlig vil jeg til den tid vide at holde snotten for mig selv eller i det mindste begå selvmord.
Jeg listede nedenunder og så, at Selander smilede om kap med solen, som man vist siger, og havde en hyggelig samtale med sig selv, mens hun pylrede om stempelkaffen. Hun havde kigget lidt for dybt i mine fine flasker i går aftes og var endt på sofaen med en sommerdyne. Nu havde hun dækket morgenbord, købt morgenbrød og to aviser, både The Telegraph og Cornwell Bugle.
”Her i huset er der taleforbud for udvalgte retsmedicinere mellem 08.00 og 22.00, men derudover er der frit slag. Flytter du ikke bare ind?” spurgte jeg hende.
Figu var kommet trissende ned ad trappen bag mig og virkede forvirret over opbuddet af luksus. ”Ja, det spørger jeg også om.”
”Og det spørger du om, fordi du allerede selv er flyttet ind.”
”Så …” udbrød Selander, der havde selektiv hørelse, og stillede kaffen på bordet. ”… er der serveret. Og bagefter … skal vi ud at gå en tur i skoven.”
”Nej,” sagde jeg. ”Det skal vi ikke.”
”Har du set det vejr, sötnos? Det skal da fejres.”
”Jeg er ikke en person, der går ture i skoven. Punktum. Og i øvrigt er vi belejrede.”
”Har du kigget ud af vinduet i dag? Ingen belejring.”
”Det er en midlertidig våbenhvile, er jeg sikker på. Pludselig står de her igen.”
”Hold. Da. Op,” lød det fra Figu, der havde kastet sig over the Telegraph. ”Har I set forsiden.” Hun holdt forsiden op mod os. Ikke i vores navn, lød overskriften.
”Det er underskrifter fra transkønnede mod demonstrationen – der er over 1.000 underskrifter. Det løber ud over side to og tre.” Hun lagde avisen på bordet og bladrede, så vi kunne se det. Spalte op og spalte ned med navne.
”’Foreningen af Transkønnede Personer af 1973 tager hermed afstand fra den demonstration, der i disse dage er ved at ødelægge byen,’” læste Figu højt. “’Demonstrationen sker ikke i vores navn, men er anstiftet af en række ungdomsorganisationer på den yderste venstrefløj, som vi ikke sympatiserer med, og som ikke sympatiserer med os. Vi beder hermed demonstranterne om at indstille deres aktiviteter eller demonstrere for noget andet. De repræsenterer ikke vores sag. Vores sag er at få lov at leve i fred og foredragelig med det omgivende samfund, passe vores arbejde og vores familier. Med venlig hilsen’ … og så følger alle navnene.”
”Så de demonstranter er ikke engang transkønnede?” spurgte jeg håbløst. 
”Det er jo det, jeg har sagt hele tiden,” sagde Figu. ”Det er horder af mode-nonbinære aktivister med for meget fritid og for mange personlighedsforstyrrelser – altså, det er bare min mening. Den ville jeg aldrig kunne sige til Joke. Og hvor er det dejligt endeligt – OMSIDER – at kunne sige, hvad jeg mener.”
Jeg vil altså gerne lige understrege, at jeg aldrig har spurgt Figu, hvad nonbinær betyder. Dét kunne jeg godt selv regne ud.
PDA’en bippede. Sam havde sendt Jennys identikit. Manden var smuk, men jeg kunne ikke lide hans øjne. Jeg viste tegningen til de andre. Sams medfølgende tekst, som jeg læste højt, lød: ”Det er ham her. Rosa og de to andre var meget imponerede over, så godt det lignede. De havde ingen rettelser. Vi offentliggør tegningen på avisernes online-portaler i dag. Vi efterlyser ham som en person, vi gerne vil tale med, men ikke som manden, der har skamferet kvinder i halvandet år. Det har vi ikke belæg for. Og få så lige fat på The Bugle fra i dag og læs den lille artikel på side fem, så ved du, hvorfor jeg er rasende.” Figu havde allerede fingrene i the Bugle og slog op på side fem. ”Lad mig se, Ulv skudt i Vestcornwell, nej, Derfor gik min stripklub konkurs, nej, ah her er den.” Hun holdt vejret i et splitsekund og brølede derpå af grin.” Hun grinede færdig og fortsatte: ”’Politi tilbage på skolebænken: Ansatte i politiet skal nu på obligatorisk kursus, så de sprogligt kan blive klædt på til at tale om kønsidentitet og seksualitet på en måde, der er inkluderende. Det blev vedtaget ved et hasteindkaldt møde i Cornwell-Grafton Kommunes Kulturudvalg i går nat og sker som en direkte konsekvens af politiets sproglige håndtering i sagen om de omfattende voldtægter, der har hærget byen i halvandet år.’ … bla, bla. … ’Normdumperne skal forestå undervisningen, der først og fremmest skal sikre, at politiet forstår en verden, hvor en fasttømret forestilling om, at der kun findes to køn, er ved at ved at blive nedbrudt’ … bla, bla, bla … ’politiet skal bl.a. lære at mestre udtryk som ’nonbinær’ og blive i stand til at tiltale og omtale personer, der hverken identificere sig som mand eller kvinde.’ Og det fortsætter.” Figu lagde avisen ned, kvalte et grin ved at kigge ud af vinduet. ”Byrådet har afsat 700.000 euro til den omskoling.”
”Normdumperne?” sagde jeg. ”Altså dem, der står i forreste række og smider flasker mod politistationen – de får nu fast arbejde? Hvad er det, jeg altid siger om incitamentstrukturer?”
”Med mit ringe kendskab til kriminalinspektør Berkowic tror jeg ikke på, at det kommer til at gå stille af,” sagde Figu.
”Nej, han truede med at eksplodere i går. Det må for længst være sket. For øvrigt, jeg kommer lige til at tænke på noget sjovt, Camille sagde--”
”Paglia? Hende den frygtelige? Igen?”
”Ja. Hun påpegede, hvor sært det var, at den selv samme Generation Klima, der postulerer at være videnskabens fortalere, glemmer alt om selv samme videnskab, når talen falder på køn.”
”De har deres egen videnskab,” sagde Figu og grinede. ”Den form for videnskab, der opstår, når man tilstrækkeligt mange gange har citeret en teori.”
”Pyt! Se nu den blå, blå himmel!” sagde Selander og pegede ud af vinduet. ”Det ville være frygteligt, hvis vi ikke gik en tur skoven, sveskemås. Du har ikke engang fået tøj på endnu. Kom nu! Skal vi ikke?”
”Jeg vil gerne,” sagde Figu.”
”Vi er belejrede,” sagde jeg olmt.
”Kig lige ud af vinduet.” 
”I samme øjeblik vi viser os udenfor, dukker de op.” Jeg rejste mig og tændte for tv. CG-News var i gang med at interviewe en demonstrant. ”Foreningen af Transkønnede har i en artikel i The Telegraph i dag bedt jer om at indstille demonstrationer. De føler sig ikke repræsenteret. Har I tænkt jer at følge deres opfordring.” 
”Nej da,” svarede en ranglet knægt, der til forveksling lignede ham med posen fuld af mursten. Sådan nogle stilkeben og sådan en spids næse ser man ikke hver dag. ”De er bagstræberiske og gamle og repræsenterer ikke os.”
“Hvem er ’os’? Er du transkønnet?”
Jeg prøvede at få et glimt af journalisten, men kameraet holdt et closeup på knægten. Journalisten kunne umuligt være den samme som ham, der havde interviewet den rødhårede og overværet mordet. Så havde han da ved grød genkendt knægten.
”Jeg identificerer mig som nonbinær og genderfluid,” sagde han åndet. 
Hvem i alverden er interesseret i, hvad du identificerer som, din lille, morderiske mide, tænkte jeg uvilkårligt.
”Hvad skal der til for at få jer til at indstille demonstrationen?” spurgte journalisten.
”Vi skal have en officiel undskyldning fra politiet, og de skal trække deres cisnormative gerningspersonsprofil tilbage.”
”Deres hvad-profil?”
”Deres cisnormative gerningspersonprofil.”
”Jeg er sikker på, at under én procent af vores seere ved, hvad cisnormativ betyder. Kunne du ikke forklare det?”
”De kan jo bare slå ordet op i deres gamle ordbog.”
”Det står ikke i ordbogen.”
”Det er ikke mit problem, hvis folk ikke har et normalt ordforråd.”
”Så dét der, som ingen forstår, skal altså trækkes tilbage.”
”Ja.”
”Og så skal politiet undskylde for – hvad?”
”Fejlkønning og stødende omtale af transkønnede som transvestitter og transseksuelle. Blandt andet.” 
”Det er sgu da ham, der hamrede en pose mursten i hovedet på den rødhårede barindehaver,” sagde jeg. “Har du set det, Figu?” 
”Ja, jeg sad lige og tænkte på det. Det er ham. Han ser meget … speciel ud.”
Mens de pølsesnakkede videre på min skærm, ringede jeg til Berkowic. Hans telefonsvarer meddelte mig, at politiet holdt fagligt møde, og at jeg kunne lægge besked. Det gjorde jeg: ”Klokken 10.30 i dag interviewer CG-News den knægt, der myrdede indehaveren af Misstreuse i går,” sagde jeg til telefonsvareren. ”CG-News har også optaget selve mordet, men det ved du vel. Der er mange vidner, der har set ham, og som vil kunne genkende ham.”
Fagligt møde, tænkte jeg, da jeg lagde på. De er jo tjenestemænd. Sådan nogle holder ikke fagligt møde. På skærmen zoomede kameraet nu ud, så hele demoen foran stationen blev synlig. Det var business as usual. Eller new normal, nu vi er i gang.
Jeg pilede ind på badeværelset og råbte til Figu og Selander på vejen: ”Hvis I vil I skoven, skal vi køre direkte gennem den demonstration.”
”Vi tager min bil,” sagde Selander. ”Tag din hijab og dine briller på, gullegris. Jeg kører bilen om bagved. Og se!” Hun rejste sig og kiggede ned ad sig selv. ”Jeg har allerede fornuftigt tøj på.” Jeg stak mit rensecremeindsmurte hoved ud ad døren og kigge længe på hendes fornuftige, flade sko og den brune gabardinebuks. ”Hvor er du dog heldig.”
En time senere stod jeg klar i hijab og GORE-produkt og et par af min ungdoms vandrestøvler, som jeg ikke havde brugt i tredive år, men uvist af hvilken grund alligevel havde opbevaret i krybekælderen. Figu havde splittet sin kuffert ad for at finde fornuftigt tøj, og den lå nu åben og rodet og gjorde intet godt for min OCD.
Jeg snuppede brillerne og listede dem på, og Figu og jeg marcherede ud ad bagdøren og stillede os til at vente på, at Selanders bil kom. Jeg ønskede mig tilbage i min stue med zombieserien. Vi manglede kun to afsnit, og jeg havde behov for en happy ending: Et ungt par, der som de eneste overlevede zombieapokalypsen, kysser inderligt hen over liget af zombie med pulveriseret kranium. Noget i den stil. Bortset fra det, er jeg en kylling, og mens vi ventede på Selander, forventede jeg at blive overmandet bagfra og forfra og fra siden, så jeg roterede rundt om mig selv som en tumling. Men så kom hun, og vi myldrede ind, samtidig med at min PDA ringede. Det var Loretta. Jeg tog den og lod mig synke dybt ned på bagsædet.
”Det er det rene slaraffenland for drugs. Der er ikke noget, man ikke få. Du kan også leje en morder, hvis du lige står og mangler. Nå, men der er ampuller – eller patroner, eller hvad I nu kalder det – med alt i. Også jeres særlige mikstur, helt ned til koncentrationer på 1 mg. Heh! Man kan i øvrigt også få noget, der hedder Cyproteron i ampulform, 1 mg, hvis nogen skulle få lyst til at afholde nogen fra at få erektion. Der er så mange sjove ting her. Jeg kan næsten ikke løsrive mig. Det er bedre end Boots.”
”Cyproteron, Selander. Hvad er det?”
”Antiandrogen med steroidstruktur, hæmmer virkningen af androgener på receptorplan. Bruges til mandlig hyperseksualitet og prostatacancer.”
”Tak, Loretta! Håber du ikke, du køber for vildt ind. Men sig mig for øvrigt, hvad betyder det, at politiet holder fagligt møde?”
”Aner det ikke. Jeg er hjemme. Det er lørdag, hvis du ikke har bemærket det.”
”Okay, men vil du ikke lige sende mig specifikationerne på 1 og 3 mg ampuller med scopolamin/Rohypnol, så Selander kan gennemgå dem?”
”Med det samme,” sagde hun. ”Jeg løber igen.”
Jeg lagde på. ”Selander – Loretta siger, at stoffet fås i ultrakoncentreret form, helt ned til 1 mg-ampuller.” En notifikation meddelte mig, at Loretta havde sendt en besked. Jeg sendte den omgående videre til Selander. 
”Jeg har lige sendt dig Lorettas specifikationer, så du kan bruge lørdag aften eller hele søndagen på at regne ud, om han har brugt ampuller på 0.1 eller 0.3 mg. Jeg satser på, at 0.1 ikke ville tage ti sekunder at injicere.”
”Jeg kigger på det,” sagde hun fra forsædet. Jeg kunne se, at hun holdt øje med trafikken i bagspejlet, men så meget var der da ikke. 
”Hvad glor du på?” 
Hun svarede ikke. Demonstrationen var ret forude, så jeg nu og lod mig glide næsten helt ned på gulvet. Hun satte farten ned, fordi de fyldte langt ud på gaden, men vi kom forbi uden problemer, forstod jeg, da Figu sagde, at jeg godt kunne op igen. 
Omsider svarede Selander: ”Jeg glor, fordi … det ligner da Hanifs bil, den lige bag os.” 
Jeg vendte mig og kiggede, men så bare en blå offroader med tonede ruder i forsvarlig afstand fra os. 
”Aner det ikke. Hvorfra kender du overhovedet Hanifs bil?”
”Fordi han kom forbi retsmedicinsk forleden for at udspørge mig om de drugs, gerningsmanden havde brugt – jeg fortalte ham intet, men nøjedes med at plage om et gratis abonnement. Ikke at jeg vil have et, jeg konverserede bare. Og da lagde jeg mærke til hans bil. Jeg gloede ud af vinduet, da han gik, you see, som alle andre ældre kvinder også ville han gjort. Man skal nå at se, hvad man kan, inden man dør.” Hun slog en vrinskelatter op. ”Og det er bare ikke hver dag man ser sådan en frisk, havblå offroader. De plejer at være sorte, ikke?”
Jeg kiggede igen ud af bagruden. Der var ganske vist en ’frisk’, havblå offroader bag os. ”Prøv lige at holde ind til siden.”
Selander fandt snart en vigeplads og kørte derind, hvorfra vi så den havblå offroader cruise forbi os. Selander gloede. ”Der er to mænd i – eller mennesker i hvert fald. Jeg kan ikke se, om en af dem var Hanif. Jeg kan kun se, at noget bevæger sig.”
Hun kørte bilen tilbage på vejen og fortsatte. Offroaderen var foran os nu, men drejede snart ned ad en sidevej, der førte til Golfbanen. ”Selvfølgelig,” udbrød Selander. ”Drengene skal spille golf. Alarm afblæst.”
”Man skal have tilladelse fra politiet til at have tonede ruder i bilen. Bare en observation,” sagde jeg.
”Hvorfor?” spurgte Figu. 
”Politiet blev trætte af, at de aldrig kunne se, hvem der tømte magasinerne fra deres maskingevær inde fra deres biler. Vinduerne må godt være lidt tonede, men ikke så sorte som det dér. Det er også forbudt i USA, men jeg tror nok, de fleste skider på det.”
Men snart lå offroaderen igen i røven på os, øjede Selander i bakspejlet. ”Nå, de skulle så ikke spille golf alligevel.” Da vi drejede af mod skoven, kørte offroaderen videre mod havet. 
Selander parkerede omsider sin udrangerede og vist ikke særlig miljøvenlige Citroen på en parkeringsplads i udkanten af den bøgeskov, som vi partout skulle marchere rundt i. Ved siden af os myldrede to midaldrende kvinder ud af en lille bil iført varmt tøj og kurve. 
”Hej Suzy,” råbte Figu og gik hen til dem. Nå, ja, det var jo hende fra Bar Cis, den forsvarende mester i israelsk forsvarskunst i al sin fedtmarmorerede herlighed, og en sortkrøllet veninde.
”Det er min kæreste, Norit. Vi skal samle svampe, hvad med jer?”
”Vi skal bare traske formålsløst rundt i en skov, fordi det er godt vejr,” sagde jeg surt. Alle ignorerede mig.
”I kan følges med os, så bliver det mindre formålsløst. Hvis I har en pose i bilen, kan I jo også finde aftensmaden herude.”
Selander blev begejstret og stod på hovedet i bilen for at finde poser og kom glædesstrålende tilbage med en vadsæk fra Læger Uden Grænser. Solen var kraftig, og det var sæsonstridigt varm. Vi lod alle frakkerne blive i bilen. 
Der er gode grunde til, at jeg ikke holder af at gå ture i skoven. Det er ikke kun af hensyn til mit menneske- og naturfjendske brand, men nok så meget – og det er ikke noget, jeg ellers praler af – fordi jeg er platfodet. Min barndom gik fra platfodsprotese – det hedder indlæg, men jeg kalder det protese, fordi det er den korrekte betegnelse – til platfodsprotese og fra den ene grimme, fornuftige sko til den anden. Og efter en ungdom, hvor jeg iført stilletter og dermed altid klar til ballade marcherede daglige kilometre fra arkivrum til arbejdsværelse til gruppeværelse til kriserum i Quanticos labyrinter, har jeg også fået forfodsfald, der om muligt endnu mere usexet kaldes nedsunken forfod. Dette begreb er så grimt, at jeg næppe kan holde ud at udtale det. Men sagen er bare: unødig spadseren gør ondt.
Kun svagt protesterende lod jeg mig således tortere, om end jeg ikke var en del af hyggen og samhørigheden, som jeg gik dér langt bag de andre, fodslæbende og surmulede. 
Selander og Figu sludrede begejstret med Norit og Suzy og gik alt for hurtigt og kiggede på alt muligt dumt og faldt i svime over en masse kedelige ting. Næ, se, en spurvehøg, sagde den ene. Næ, se en vorterod, sagde den anden. ”Den dér,” sagde Suzy og prikkede med foden til en svamp, der lignede alle andre svampe, ”skal I holde jer fra. Selvom den ikke er særlig grøn, er det faktisk en grøn fluesvamp. 50 gram af den, og så dør man.”
Godt at vide til en middag med en ven. Jeg sakkede længere og længere bagud og blev efterhånden optaget af noget helt andet, nemlig de grene, der knækkede bag os. Først én, så to og så bildte jeg mig ind, at jeg opsnappede en hvisken. Jeg vendte mig om.


26

Ingenting. Kortvarigt ingenting. Så flere grene, der knækkede. Jeg kiggede mig tilbage og var sikker på, at jeg så udsnit af legemsdele, der forsvandt, en skulder, der stak ud fra et træ, en gummisko, der lyste blåt i efterårsløvet.
Forude var mit entourage kommet til en eventyragtig lysning i skoven, hvor solen filtreredes gennem et net af grene, og hvor de stillede sig til at beundre en stor svampeformation. Suzy og Norit bøjede sig ned og begyndte at plukke. Jeg hastede hen til dem og pegede bagud. 
”Der er nogen, der følger efter os,” sagde jeg lavmælt og så, henvendt til Figu: ”Du har din stunkæp med, ikke?” 
Hun nikkede. ”Men jeg ved ikke, hvordan man bruger den.” Hun hev den diskret op af tasken. ”Start med at aktivere den – dér.” Jeg pegede på den røde knap. Hun aktiverede den. Jeg pegede på en anden knap. ”Hold dén nede, og hold den ind mod kroppen i mindst tre sekunder. Huden på halsen er mest modt--”
”Næ, se nu her, ” lød en ungdommelig mandestemme bag os. Vi vendte os og så fem unge vist nok mænd iført elefanthuer, kortærmede T-shirts og trevlede denimjeans. Jeg aktiverede min stunkæp i lommen. 
”Så mange transfober på én gang,” sagde en af dem med en lille læspen. ”Så megen hvidhed på ét sted.”
Jeg bemærkede med det samme en fyr med lange, tynde ben, men sådan nogle kunne selvfølgelig sidde på hvem som helst. Og jeg kunne heller ikke undgå at bemærke de solide kæppe, de alle stod med. Én slog ud i luften med sin, andre havde deres kæppe slænget over skulderen eller stod bare med dem i hånden. 
”Du dér,” sagde en af dem med en ung og sprød stemme og pegede på Selander, ”Gå ud til siden. Og også dig,” sagde han og pegede på Norit. Selander og Norit gjorde som befalet. Herefter blev det mudret i min bevidsthed; de råbte PUNCH A TERF – det er åbenbart et slogan, der kun findes på engelsk – og løb på Suzy, Figu og mig og tampede løs på os med deres kæppe, men Suzy fik destabiliseret to af dem på ingen tid med et par velanbragte krav maga-manøvrer, så de landede hårdt på ryggen på den faste skovbund og gispede efter vejret, og det virkede tilsyneladende demoraliserende på de andre. Deres kropssprog var rådvildt.
Tricket for mig, der hverken kan slå eller smide med folk – og glem alt om at få mig til at løbe – er i den situation at gå helt tæt på personen og hæge mig fast. For det første bliver det dermed sværere at slå mig på bløde steder, og for det andet kan jeg komme til at sætte stunkæppen, hvor den sidder bedst, på halsen. I hvert fald lykkedes det mig at blåzappe fyren med de tynde ben, så han faldt til jorden som snot. Jeg hev elefanthuen af ham og genkendte ham som drengen, der havde svunget en pose mursten mod den rødhåredes hoved og dræbt hende. Jeg gav ham et spark i siden og vendte mig så mod Figu, der lå på skovbunden og skreg som en gris, mens Selander og Norit prøvede at få hende op at stå, hvilket bare fik hende til at skrige endnu mere op om, at de ikke måtte røre hendes arm. 
De to, som Suzy havde onduleret, kom omsider op at stå og stak så af. De andre to stod stadig og kiggede sig forvirret omkring, fra deres slatne ven på jorden til de to, der var i færd med en hurtig retræte, og besluttede sig så for selv at tage flugten. Jeg er ret sikker på, at jeg i kampens hede havde set en davidsstjerne på en ubehåret mandearm, men nu var armen og dens ejermand væk. Og måske havde jeg set syner. Og måske havde jeg også lugtet syner, for på et tidspunkt mente jeg bestemt, at jeg opsnappede snerten af en kvindeparfume, der bølgede forbi mig på sin vej dybere ind i skoven.
”Jeg tror, jeg har brækket hånden,” sagde Figu og gloede på en slatten hånd.
Jeg tog PDA’en frem og ringede til politiet. Vi skulle have den stankelbenede afhentet og sat i arresthuset med det samme. 
”Du har ringet til Tilly Johansson,” sagde en sprød stemme. ”Jeg kan desværre ikke besvare din opringning lige nu, men læg en besked, og jeg vender tilbage til dig hurtigst mulig.”
Jeg holdt min telefon ud i strakt arm og gloede målløst på den. Jeg vidste, at jeg havde ringet til politiet, for nummeret var indkodet. Jeg ringede nu til Sam og fik igen denne Tillys telefonsvarer.
”Prøv lige at ringe til politiet, en af jer,” sagde jeg. ”Enten er min telefon forhekset, eller også er der noget helt galt et andet sted.”
Suzy ringede op og grimasserede ad mig, da hun havde hørt beskeden. ”Hvem er Tilly Johansson?”
Jeg trak på skuldrene. ”Aner det ikke.”
Nu prøvede de andre også at ringe og fik samme resultat. 
”Hvad sker der?”
Ingen anede det.
”Hvad gør vi så med ham her? Det var ham, der myrdede den rødhårede ejer af Misstreuse.”
Suzy udsendte nogle eder og forbandelser, da hun gav den faldne yngling et par rasende spark i siden. Han kunne sagtens mærke det, bare ikke røre sig. En sadistisk orm, der bor dybt inden i mig, rejste sig i dyb nydelse. Og den store edderkop, der netop da spindlede fra hans maveregion til hans ansigt, var heller uvelkommen.
”Nogen, der har noget reb … eller noget?”
Det var der ikke. 
Det endte med et sært optog. Selander, Norit, Suzy og jeg bar ham, mens Figu klagende gik bag os med både sin og min stunkæp i sin ubeskadigede hånd. Da vi omsider ankom til bilen, begyndte han igen at røre på sig, men så fik han en tur til og blev igen vidunderligt slatten.
Det var et hyr at få ham moslet ind i bilen. Godt nok var han tynd, men tung alligevel og faktisk ikke særlig hjælpsom, hvis man kan sige det på dén måde.
Vi sagde farvel til Suzy og Norit, der vist havde mistet modet på yderligere svampejagt, og så kørte vi tilbage mod byen med Figu på forsædet og mig på bagsædet ved siden ynglingen, parat til at zappe ham, hvis han igen skulle røre på sig. Figu jamrede over, at alting gjorde ondt, armen, hånden og hovedet, der var dækket af små kager blod. 
Længe før vi nåede demonstrationen, kunne vi høre den. Nu udgik Sangen om Den Franske Revolution fra Les Miserables fra deres latterlige skrattende anlæg. 
”De er fandeme ikke kede af det,” udbrød Figu og ømmede sig. ”Hvor er det pinligt. ’’singing the song of angry men’ – har de slet ingen selvkritik?”
Da vi langsomt kørte forbi politistationen og den uformindskede demonstration, der nu bølgede med grimme, sorte anarkistflag, slog det mig, at det ikke var til at få øje på en eneste af de hærdebrede og kampklædte politimænd. Politistationen lå som et sort lig bag mængden af sindssyge patienter.
”Hvor er kampuniformerne henne?” spurgte jeg ud i luften. 
Jeg prøvede at ringe til politiet igen, men fik stadig bare denne Tilly Johanssons telefonsvarer. 
”Hvad gør vi?” spurgte Selander. ”Skal vi sætte ham af her?”
”Er du rigtig klog? Jo, hvis du gerne vil slås ihjel med en pose mursten eller trampes ihjel af en bissende flok, der er lånt fra Star Wars-kantinen, så skal du bare holde ind til siden og sætte ham af her. Nej. Vi bliver nødt til at tage ham med hjem til mig.”
”Har du nogen håndjern derhjemme?” spurgte Figu.
”Ja, et eller andet sted har jeg et par, som jeg har fået af min far – fra Første Verdenskrig, men de virkede sidst, jeg brugte dem.”
”Og hvornår var det?”
Jeg kunne mærken varmen i kinderne og mumlede noget om, at jeg ikke kunne huske det.
Da vi nærmede os mit nabolag, bad jeg Selander om at køre om til bagdøren igen. Solen stod betydelig lavere på himlen, men skumringen var stadig et par timer væk, og afstanden fra bil til dør var kortest ved bagdøren, der heller ikke havde samme bevågenhed som min dramatiske hoveddør. Stankelbenet begyndte at vågne igen, da Selander parkerede foran det hvide stakit, og gav sig til at lave små, søde drengelyde, så han fik en stød til, men nu skulle stunkæppen altså også genoplades, kunne jeg se. Et zap fra en stunkæp kan holde et menneske immobil fra tre til tres minutter, afhængig af en hel masse faktorer, jeg ikke er helt klar over. Men ham her kunne den tilsyneladende ikke holde i skak ret længe.
Figu var sikker på, at hendes højre arm var brækket, så det blev Selander og jeg der måtte slæbe hans slappe dødvægt hen til døren. Bag mig hørte jeg et kameraklik fra vejen og vendte mig. Hanif vinkede med den hånd, der ikke holdt et kamera. Bag ham holdt den havblå offroader parkeret, og silhuetten af en mand kunne lige anes bag de tonede ruder. 
Jeg slap drengen og løb tilbage mod Hanif, der forsvandt om bag bilen og satte sig ind. Jeg prøvede at åbne døren til passagersædet, men den var låst.
Bilen satte afsted med hvinende bremser og efterlod mig med et spørgsmål: Hvordan vidste Hanif, hvor vi var? For slet ikke at tale om, hvad han egentlig havde gang i?
27

Inde i huset ventede vi til den unge mand vågnede, hvorefter vi tvang benzoer i ham, det halve glas, Camille havde levnet. Og mens jeg ledte huset igennem for at finde de næsten antikke håndjern i forsvarligt smedejern, kørte Selander Figu på skadestuen. Jeg fandt dem i min natbordsskuffe og tumlede lidt med at få stankelbenet om på maven, så jeg kunne fastgøre hans benede hænder på ryggen, ikke helt let, hvis man ikke har øvelsen. Så satte jeg kaffe over, lagde stunkæppen til opladning og benyttede ensomheden i huset til at ringe til Lorettas privatnummer for at høre, om hun var videre med det lille ærinde, som jeg havde bedt hende tage sig af. 
Hun sagde bare, at hun havde, hvad jeg skulle bruge for at sikre mig en god dag i retten, og det bragte mit humør i vage med den stadigt solrige sensommereftermiddag. Så spurgte jeg til politiets mærkværdige telefonsvarer, men hun havde familien på besøg og henviste mig til CG-News.
”Nyheden kører i sløjfe på CG. Tænd og lyt.”
Jeg skænkede mig en kop kaffe, stjal mig til en småkage – som Lisa måtte have købt; jeg havde i hvert fald ikke, vil jeg lige understrege – og satte mig derpå i sofaen og tændte for CG-News.
En reporter stod ude foran politistation, der, som tilfældet også var, da vi kørte forbi, henlå i absolut inaktivitet. I baggrunden var der tilråb fra mængden, og reporteren holdt sig for det ene øre, mens han talte: ”Politiet har i dag i en opsigtsvækkende pressemeddelelse bekendtgjort, at de har nedlagt arbejdet, indtil byrådet opgiver planerne om at bruge 700.000 euro til sproglig genopdragelse og i stedet bruger beløbet på at ansætte flere politimænd. Jeg har formand for Politiforbundet, Morbus Bechterew, med på en telefon. Hallo?
”Ja.” Et lille telefonikon blinkede i øverste højre hjørne.
”Hvorfor strejker politiet?” spurgte reporteren.
”Vi har i mange år været håbløst underbemandet,” lød politiforbundsformandens stemme på en skrattende forbindelse, ”hvad vi kontinuerligt har gjort opmærksom på. Vi har ikke ressourcer til at opfylde den politiske aftale om nærhed og tryghed, herunder ikke mandskab til at reagere på akutte sager som indbrud i huse og butikker endsige nogen mulighed for at komme af med vores overarbejdspukkel. At byrådet nu vil bruge 700.000 euro på sende os på kursus, hvor vi skal lære at undgå at krænke hærværkslømler, er en så radikal provokation, at vi ikke ser andre muligheder end at nedlægge arbejdet. Byrådet skal behandle os med respekt, tilføre ressourcer til rette formål og i det hele taget tænke sig om. Vi vil ikke være til grin længere.” 
”I er tjenestemænd og kan ikke strejke?”
”Hvad vil I gøre ved det? Fyre os? Held og lykke med det. Spørg politiet i Frankrig. De var også ligeglade.”
”Ifølge forlydender er plyndringer af byens butikker allerede gået i gang. I midtbyen går alle alarmer.”
”Det er jeg sikker på, at byrådet nok skal tage sig af. Alle opkald til politiet, også akutte alarmopkald, er viderestillet til formanden for byrådet, Tilly Johansson.” Klik. Så røg den forbindelse. 
Nu buldrede Bandiero Rossa ud af de demonstrerendes møganlæg: 
Avanti o popolo, alla riscossa, Bandiera rossa, bandiera rossa, Avanti o popolo, alla riscossa, Bandiera rossa trionferà. 
Reporteren grimasserede kraftigt, men så blev der skruet lidt ned, for de kunne øjensynlig heller ikke selv holde larmen ud.
”Hallo? Er jeg igennem til byrådsformand Tilly Johansson?”
”Ja. Godeftermiddag,” sagde den samme kvindestemme, der havde lydt i telefonsvareren. 
”Hvad har byrådet tænkt sig at gøre ved politiets strejke?”
”Politiet er tjenestemænd. De kan ikke strejke.”
”De strejker.”
”Det MÅ de ikke.”
”Det gør de altså. Hvad har I tænkt jer at gøre ved det. Fyre dem?”
”Vi bøjer ikke nakken for ulovlige strejker.”
”Hvad har I tænkt jer at gøre? Plyndringer af byens butikker er allerede begyndt.”
”Jeg har hasteindkaldt byrådet.”
”Hvornår kan vi forvente, at politiet genoptager arbejdet?”
”Jeg er sikker på, at politiet vil genoptage arbejdet umiddelbart efter vores møde.”
”Fordi I vil efterkomme deres ønske om at bruge ressourcerne rigtigt?”
”Som sagt giver vi ikke efter for ulovlige strejker.”
”Hvornår kan vi forvente at høre byrådets beslutning?”
”Inden for de næste par timer.”
”Vi siger tak til byrådsmedlem Tilly Johansson,” sagde reporteren, hvorpå kameraet panorerede hen over demonstrationen igen. ”Og nu går vi over til Pam Struts i midtbyen.”
En lidt forblæst journalist stod på gågaden i midtbyen og slog opgivende ud med armene mod en baggrund af folk, der væltede ud af tøjbutikker med favnen fuld af tøj, og andre, der kørte indkøbsvogne lastet med dåseøl, kunne jeg se, ud af et stort supermarked. Jeg ved virkelig ikke, hvad bestjælende horder tænkte på, for de havde ikke skjult ansigterne bag masker eller elefanthuer eller tørklæder, men skyndte sig øjensynlig bare at tage for sig af retterne, uden tanke for, at politiet – forhåbentlig – kom på gaderne igen lige om lidt, og på, at der her stod en kameramand og filmede alt, hvad de gjorde. Det virkede, som om de troede, at det her var den endelige opløsning af alt, og at intet igen vil blive det samme. Måske troede de, at det her var ”efter revolutionen”, og det, de foretog sig, bare omfordeling. Lyden af så mange samtidige butiksalarmer var øredøvende, og selvom journalistens mund bevægede sig, kunne man ikke høre, hvad hun sagde.
Jeg følte et mærkeligt ubehag i kroppen og så de vrede ynglinge og deres kæppe for mig. Hvis de kom igen, hvad gjorde jeg så? Jeg kiggede mig omkring i stuen. Der var jo ingen, jeg kunne ringe til. I det hele taget, hvis en eller anden, ingen særligt, bare en eller anden, uventet kom anstigende, hvad der – den hidtidige trafik i min døråbning taget i betragtning – ikke var en urealistisk tanke, hvordan skulle jeg så forklare den nærmest bevidstløse mand på gulvet? Havde jeg flere nevøer? Nu tillige en besvimet en af slagsen? Hvem ville tro mig, hvis jeg sagde, at det var en morder, jeg ikke kunne aflevere til politiet, fordi der ikke var noget politi? Det ville jo lyde absurd, selv for folk, der vidste alt om byens tilstand. Men den lidt paranoide fornemmelse fik mig til uden videre tanke at tage fat om drengens ben og trække ham ind på toilettet. Vinduet var for lille til, at han kunne komme ud af det, hvis han skulle vågne, og det gjorde han heller ikke foreløbig. Jeg låste døren efter mig og lagde nøglen i knivskuffen i køkkenet. 
Da jeg rutinemæssigt patruljerende kiggede ud af panoramavinduet, var der igen liv i min have. De fire drenge fra skoven stod på rad og række og gloede direkte på mig, stadig iført elefanthuer, men nu havde de fået langærmede T-shirts på, så de var klædt på til en længere nattegudstjeneste i ly af min stikkelsbærbusk. Revolutionens stormtropper skulle ikke fryse. Jeg skyndte mig væk, fandt mine briller og gik om bag gardinet. 
Fra min observationspost bag gardinet kunne jeg fint iagttage dem uden at de så mig, og det gik op for mig, at det ikke var kæppe, de stod med i hånden, men jernrør med afskallende maling på. Jeg samlede mod og trådte frem, så de kunne se mig. Og så blev det det High Noon: Jeg gloede på dem. De gloede på mig. Jeg kastede et usikkert blik stunkæppen i opladeren. Der var sandsynligvis strøm til et enkelt hit, men ikke til fire, og jeg kunne ikke få øje på nogen i min stue, der mestrede nogen form for opsigtsvækkende selvforsvar. Jeg tror rent faktisk, at jeg i et kort øjeblik frøs – som i mammut-frøs. Da dét anfald var overstået, ringede jeg til Selander: 
”De fire drenge fra tidligere står i min have, og de har jernrør med denne gang.”
”For satan,” sagde hun. ”Vi sidder stadig i venteværelset – og er faktisk heller ikke meget bevendt.”
”Hvad skal jeg gøre? Hvem kan jeg ringe til?”
Der var stille i telefonen. BAM! Lød det, da et jernrør ramte termoruden.
Der gik ikke hul på glasset, men det var vist et spørgsmål om tid. Det eneste positive var, at vinduet sad så højt oppe, at de havde svært ved at få ødelæggende slag ind.
”Nu hamrer de min rude i stykker med deres forpulede jernrør,” skreg jeg.
”Lås dig inde på toilettet,” sagde hun. ”Ring til CG-News.”
Jeg lagde røret på, fandt nøglen i knivskuffen og låste mig ind til den sovende knægt og låste igen efter mig. Jeg fandt med noget besvær hovednummeret til nyhedsstationen, hvor jeg blev sat i venteposition. Fra stuen kom de regelmæssige lyde af jernrør mod mine ruder, og skrækslagent stillede jeg mig op på toiletkummen, så jeg kunne følge slaget fra det lille vindue. Robotstemmen fra telefonen informerede mig om, at jeg nu var nummer seks i køen; fra vinduet hørte jeg en menneskestemme, oven i købet en, jeg kendte:
“Det dér er måske lige overdrevent nok, drenge.” Jeg forstod ikke, hvad der skete, men tog min PDA frem og begyndte at filme drengene, der nu sænkede rørene, de holdt med deres muskelfattige tofuanarkistarme, og kiggede på en skikkelse, jeg ikke kunne se. 
Stemmen tilhørte Hanif, og jeg forstod ikke et ord. Nu kom han gående ind i billedet med en beret mast ned over hovedet og kiggede sig nervøst omkring, mens han gestikulerede med hånden mod lågen på en måde, der utvetydigt indikerede, at de skulle ud af min have. De lystrede ham som små marionetter. 
”Hun er vist også redet,” sagde de. 
”Nej, hun er ej, men se at komme af sted med jer.” Han kiggede lidt skræmt mod mit hus og skyndte sig så ud i sin offroader, hvis tag lige var synligt over hækken.
Nå, så jeg var hjemme, hva’? Hvordan i himlens navn kunne han hele tiden vide, hvor jeg var henne? Han vidste, hvor jeg var, da vi var i skoven. Og han vidste, hvor jeg var, da jeg kom ud fra Bar Cis, og hans lortefotograf tog et billede af mig. Bram vidste, at jeg havde travlt, og han vidste også, at jeg var på Bar Cis den aften. Hvordan kunne de have så godt tjek på mig – og hvorfor var det vigtigt for dem?
Hvis de havde sat en GPS på min bil, var de ikke blevet klogere ad den vej, når jeg tog en taxa eller kørte med Selander. Jeg skilte min PDA ad for at se, om de – det måtte så være Bram – havde sat en tracker ind i den, mens den opholdt sig på stationen. Ikke så vidt jeg kunne se, men hvad vidste jeg? Og hvad havde Bram og Hanif til fælles? Og hvad havde Hanif at gøre med de revolutionsdøgenigter?
Jeg ringede til Loretta. Familien var lige gået. ”Omsider”, var det ord, hun brugte. Kunne hun lave et baggrundstjek for mig. Navnene var Hanif Kureishi og Bram Sam Jones. Jeg ville vide alt.
”Hvad med det andet?” sagde hun. ”Skal jeg sende det til din advokat eller til dig?”
”Er du helt færdig?”
”For længst. Du kan godt glæde dig.”
 28

Jeg vovede mig ud af toilettet; huskede at låse efter mig og lagde nøglen i knivskuffen. Så skænkede jeg mig en kop kaffe og en ordentlig pøl Vecchia og satte mig til at læse en artikel i Figus irgrønne eksemplar af Vanity Fair, der omhandlede Jeffrey Epstein. Ikke noget, jeg ikke vidste. ”Han kunne mærke andre,” stod der, ”aflæse dem klart, og fordi han var sociopat kunne han manipulere dem efter behov.” Sikke kvikke pædagogiske fremhævelser, hvilken skummel personage. Og det blad havde hun betalt tredive euro for. 
Jeg læste beskeder og mails. En fra fra Camille, turde næsten ikke åbne den, men gjorde det og blev momentant henrykt over at se hendes rosende beskrivelse af mit arbejde. Hun havde lavet et par korrekturrettelser, det var det hele, og sendt det videre til rette sted. Jeg brugte resten af ventetiden på bare at rydde op i min PDA – gøre den anstændig igen, kunne man sige, og glemte faktisk alt om den lille dreng på lokummet. 
Så puslede det omsider ved døren, der havde åbnet sig for Selander og Figu og et lille vindstød fra seneftermiddagen; lavmælt snak, døren, der blev lukket, fornuftigt fodtøj, der kom af, trampende fødder. 
Figu materialiserede sig i døråbningen med en flot, hvid gipsarm, som hun triumferende viste mig, efterfulgt af Selander: ”Har du hørt det?”
”Hvad skulle jeg have hørt?”
”Politiet har genoptaget arbejde.”
”Hvad kostede det byrådet?”
”Der er indgået en tavshedsklausuleret aftale mellem politiet og byrådet, så ingen ved noget.”
”Indtil de pludselig ved noget,” gnæggede jeg. ”Jeg sætter ti af de store på, at byrådet har indvilget i politiets krav og ikke vil tabe ansigt. Men det holder jo ikke. Når Normdumperne først får nys om byrådets beslutning, så bliver der først ballade, og jeg vil vædde rigtige penge på, at Hanif allerede nu sidder og indynder sig hos et byrådsmedlem eller fem. Faktisk er jeg ved at være overbevist om, at han er en russisk trold, der er ansat i Putins Kontor for Destabilisering af Vesten.”
”Jeg tager lige en pille og lægger mig lidt,” sagde Figu og luntede af. 
”Hvor ved I det fra? Er det offentligt nu?”
”Ja, du kan bare tænde for tv. Men vi vidste det før nyhederne, for vi mødte Sam på skadestuen. Han havde fået et blåt øje under byrådsmødet og ville ikke tale om det. Det er nok et tavhedsklausuleret blåt øje.” Hun brød sammen af grin. 
”Come on,” sagde jeg. ”Sam tager da ikke på skadestuen med et blåt øje.” Sam var en hidsigprop og en slagsbror og endte tit på med blå øjne helt uden om skadestuen. Et blåt øje på Sam svarede til en knækket negl på mig. 
”Han skulle også have kigget på sin nakke. Der var også noget piskesmæld.” 
”Hvad? Blev han påkørt under byrådsmødet, forfra eller bagfra? Og hvad er det der piskesmæld anyway?”
”Det er bare en forstuvning eller forstrækning af de bløde led omkring i dette tilfælde halshvirvlerne. Men han kommer om lidt og – tada! – han tager mad med.”
”Hvorfor? Og hvad lavede han i øvrigt til byrådsmødet?”
”Han og formanden for Politiforbundet forhandlede med byrødderne. Og hvorfor hvad?”
”Hvorfor han kommer?”
”Han vil opdateres, og så sagde han, at han var ved at få kuller af sin kone. Nu har de jo været i samme rum i flere timer.” Hun brød igen sammen af grin. ”Hun er godt nok også grim.”
”Du bad ham tilfældigvis ikke om at afhente sønnike?”
”Sønnike med stankelbenene, nej, beklager. Men hvor er han?” Hun kiggede sig omkring.
”Jeg låste ham inde på toilettet.”
”God idé. Og nej, ham havde jeg glemt alt om. Ligger han ikke meget godt?”
”Ikke helt godt, for så kan vi kun bruge toilettet ovenpå. Hjælp mig lige med at få ham ud.”
Jeg hentede nøglen og låste op, og så trak vi ham brutalt hen over dørtrinnet ved benene og besluttede, at han nok lå fint midt inde i stuen. ”Ja, så glemmer vi ham ikke,” sagde Selander og bøjede sig ned for at finde hans puls. ”Jeg var lige bange for, at han var død, for han er så stille.”
Vi tændte for CG-News og havnede nede i midtbyen, hvor en ny reporter, der ikke var forblæst, fortalte, at alting åndede fred og ro, her blot en time efter at politiet havde genoptaget arbejde. Bag hende sås lukkede forretninger, der nu badede gaden i varmt gult lys, og enkelte fredelige fodgængere, der vinkede til kameraet. Revolutionen var afblæst.
På pladsen foran politistationen var arrestationerne i fuld gang, og reporteren fortalte, at demonstranterne tidligere på dagen havde forsøgt at besætte rådhuset og lave en sit-in til byrådsmødet, men var blevet forhindret af byrådsmedlemmerne Robert Grossweiner fra De Borgerlige og Chew Undersung fra Frihedspartiet bistået af motorcykelbanderne på Skoiten. Der blev klippet til closeups af Grossweiner og Untersung, der begge var et par gevaldige moppedrenge med gode, sure ansigter; herefter nød vi et ganske lisende klip af horderne fra demoen i gang med at prøve at tiltvinge sig vej gennem Rådhusets solide dobbelte mahognidør, mens en gruppe hærdebrede, lædervesteudstyrede tatodrenge tog dem fra den anden ende og tæskede dem sønder og sammen. Jeg tog mig i at tænke, at jeg da godt kunne bruge et par af de mandhaftige knytnæveslag, hvis de landede på for eksempel Hanif. 
Sådan sad jeg og dagdrømte, da sulten meldte sig, men igen blev jeg afledt, da CG-News nu viste Sam, iført et uvelsiddende jakkesæt og en klud for det ene øje, og den høje, tynde forbundsformand gå sejrssikre og måske lidt hoverende ned ad Rådhusets trappe, hvor de straks blev belejret af kameraer og mikrofoner. Ikke en eneste demonstrant var det til at få øje på. De var nok hjemme og spise hos mor.
Havde de bøjet sig for Byrådets krav, eller havde Byrådet bøjet sig for deres krav, ville de råbende og moslende vide.
”Vi genoptager arbejdet,” sagde formanden for Politiforbundet med et stort smil, ”men har ikke flere kommentarer. Den aftale, vi har indgået med byrådet, er tavshedsklausuleret.” Og så spankulerede de hen til deres biler uden videre ord, selvom reporterne faldt over hinanden, mens de bissede efter dem for at fravriste dem flere svar. Men der var lukket. Bølgen af reportere vendte om, som om de med ryggene formelig kunne lugte, at de halvtreds byrådsmedlemmerne nu kom ud af den store mahognidør med en stramtandet kjoleklædt Tilly Johansson i front. Reporterne spurtede tilbage som bissende kvæg og overfaldt flokken, hvis kropssprog tydeligt fortalte, at de havde tabt slaget.
”Lad mig sige det ganske kort,” sagde Tilly Johansson stramt. ”Politiet genoptager arbejdet med det samme. Derudover har jeg ingen kommentarer.” Et kollektivt råb udgik fra journalisterne, og byrødderne måtte kæmpe sig vej gennem dem. 
Jeg var opslugt og ænsede ikke, at Selander havde siddet og talt til mig, uden at jeg havde hørt et ord. Da dørklokken klemtede, sprang Selander på benene og styrtede ud for at åbne. Det var tydeligt at høre, at hun havde åbnet for Sam, men desværre var lugten lige så tydelig: pizza. Ja, han havde pizza med. Det kunne han ikke være bekendt. 
”Undskyld,” sagde han fåret, da jeg grimasserende pegede på de otte familiepizzaer, han havde medbragt, ”men jeg glemte det med dig og pizzaer. Det har været en hård dag.” Det sås tydeligt på hans fine, hvide nakkekrave og hans blå, næsten sorte øje.
”Hvor er det fodboldhold, der skal ondulere otte forvoksede og tilmed ulækre pizzaer?”
”Vi kan da sagtens spise to hver – kan vi ikke?” Han kiggede forvirret fra det ene hævede øjenbryn til det andet.
Jeg så uforsonligt på ham, men rejste mig alligevel og gik i kælderen efter en flaske eller fem. Nede i min fugtige underverden valgte jeg et par Napa Valley Opus One 2013 og et par Cardinale, (den ekstraordinære årgang fra 2014), nu jeg var i området, og så en Pontet-Canet, fordi jeg gerne ville af med noget af alt det franske rævepis, jeg altid fik i nakken af folk, der forgæves prøvede at være flinke, nej, to af dem – de kunne jo ikke smage forskel, de vandaler, der befandt sig i min stue, og som gerne spiste pizza. 
Da jeg kom op ad trappen med favnen fuld af kvalitetsvin, havde de dækket bord og var gået i gang, også med Sam. Både Figu og Selander var ved at plage livet af ham, men han havde foldet armene foran brystet og var klappet i.
”Fanny, hjælp! Han vil ikke fortælle et ord fra det møde. Han har nu sagt tavshedsklausul seks gange.”
Jeg deponerede flaskerne på bordet. ”I må jo styre jer, indtil Hanif eller en ligesindet får aktindsigt, eller Normdumperne lækker det. Der er offentlighed i forvaltningen, og de kan ikke opretholde sådan en klausul ret længe. Og nu vi taler om Hanif – vent, jeg skal lige åbne flaskerne.”
Jeg knappede de to franske op og satte dem længst væk fra mig. Derpå en Opus One, som jeg reserverede til mig selv.
”Hanif er et broddent kar, hvis du spørger mig,” sagde jeg, da et ulækkert stykke pepperonipizza med ananas landede foran mig. Jeg fortalte så Sam, mens jeg møjsommeligt fragtede ananasstykkerne fra pizzaen og over på hans tallerken, at det var meget mærkeligt, som Hanif altid vidste, hvor jeg var, og at det samme gjaldt Bram. ”Og så fulgte han efter os, da vi tog i skoven i dag--”
”Du har været i skoven?” afbrød han og slog en rungende latter op. ”I fuld makeup og stilletter, naturligvis.”
”Hør nu efter: I skoven blev vi angrebet af fem af de der … uciviliserede unge mænd, og før du siger, at de og Hanif ikke har noget med hinanden at gøre, så hør lige, hvad der skete, da jeg var alene i huset. Fire af de fem – den femte ligger dér.” Jeg pegede ind i stuen. Sam rejste sig og gloede.
”Hvad fanden?”
”Jeg zappede ham og ringede til politiet. Men politiet havde trukket stikket, som du ved. Så vi blev nødt til at tage ham med hjem. Nu har jeg fyldt ham med benzoer, for jeg har ikke strøm nok til at holde ham stabilt pacificeret, indtil det passer jer at have tid.”
”Det passer os at have tid lige nu,” sagde han og tog sin telefon frem. Han opgav adressen til en underordnet og bad om straksafhentning. ”Ham skal du sgu ikke have liggende i din pæne stue.”
”Hør her: Og det er vigtigt. Han er ikke bare en lømmel. Han er drengen, der myrdede den rødhårede indehaver af Misstreuse – hvad hed hun?”
”Shinead Sweeney,” sagde Selander. ”Kendte hende. Supersej pige.”
”Tak. CG-News har optagelser af mordet, og også et interview med ham senere, så ham får du ingen problemer med at sigte.”
Han nikkede med munden fuld af pizza. 
”Hvor kom jeg til?” spurgte jeg.
”At de stod i din have, mens vi var væk,” sagde Figu, der spiste langsomt med sin venstre hånd.
”Ja, de fire stod og hamrede løs på mit panoramavindue med jernrør. Og pludselig står Hanif lidt nervøst ved siden af dem og siger, at nu er de gået over stregen. Jeg har optaget det. Inde fra lokummet.”
Jeg viste ham optagelsen.
”Så du mener, at han på en eller anden måde har organiseret dem?”
”Jeg aner det ikke. Han opførte sig som en dukkefører. Jeg ved, han har et horn i siden på mig, men ikke hvorfor. Han har altid været et dumt svin over for mig, men inden for de sidste par år, har han optrappet. Jeg tror, han udnytter situationen til at genere mig. Det er oplagt, når nu jeg har lavet profilen. Men det har Figu jo i lige så høj grad, og hende rører de ikke. 
”Det kan jeg ikke erklære mig enig i,” sagde hun og pegede på sin gipsindsyltede hånd. ”Bare fordi jeg ikke har en have, de kan besætte.”
”Sandt. Men det skyldes, at de har én dagsorden, og Hanif en anden. Jeg tror, han er ret ligeglad med anarkister og mode-nonbinære og bare bruger dem til at gå efter mig. Og jeg er også sikker på, at det er ham, der har givet de mænd, jeg aldrig har hørt om, endsige rørt med anden kvindes vagina på en et hundrede meter lang stang, den gode idé at trække mig i retten. Men jeg ved jo ikke noget, så jeg har tilladt mig at bede Loretta om hjælp. Håber, det er okay.”
”Det er i den grad okay. Vi kan ikke have den slags skiderikker gående rundt i byen.”
”Du kan begynde med vinduerne i hans offroader,” sagde Figu, hvorpå jeg benyttede lejligheden til suge en stor portion af den gode vin. ”De er med garanti mørkere, end loven tillader.”
”Vi tillader 30%,” sagde Sam. ”Og det var da en god anledning til en længere samtale.”
Hvor var han dog fremkommelig i aften. Sød og blid og helt, helt ukendelig.
”Hvorfor er du så mild i aften?” 
”Fordi jeg stadig er høj over at have haft fat om byrådets nosser. Det største kick nogensinde,” jublede han og tilføjede et råb: Jaja!” Det betød nosser. Lidt har jeg har lært efter alle disse år.
”Ups,” sagde han med et påtaget skyldigt blik. ”Nu skal jeg passe på. Men lad mig bare sige, at det er en af de dage, jeg vil huske, så længe jeg lever.”
”Så I slap nok for at komme på skolebænken, hva’? Nu finder du aldrig ud af, hvad nonbinær betyder,” sagde Selander med sit store, beskidte dusin tænder. Det affødte en betinget refleks hos Sam, der med det samme blev postkasserød i hovedet af arrigskab, begyndte at småhoppe i stolen og råbte (citeret efter hukommelsen): ”Transpłciowi pojebańcy, zaszczane transy, obesrani transwerstyci, popierdoleni anarchiści, gówniane kutasy, pustogłowa hołota.”
”Så vidt jeg kunne forstå det på den smøre, kan du stadig ikke kende forskel på transseksuel og transkønnet,” sagde Figu og plirrede med øjnene.” Så måske skulle du alligevel have taget imod lidt venlig, statslig genopdragelse?”
Han spurgte ikke, hvordan Figu kunne regne det ud, men blev bare mere og mere sur, mens vi drillede ham – indtil hans gode humør igen fik overtaget.
”Og så den rigtig gode nyhed,” proklamerede han næsten overstadigt. “Vi ved, hvem han er – med navn, Michelle Hatter, ændret fra Martin Hatter i forbindelse med juridisk kønsskifte for fire år siden, adresse, et par husnumre fra Bar Cis, og telefonnummer, vi har det hele. Der var mange, syv i alt, der ringede og sagde, at de kendte ham, to af dem kunne levere alle hans koordinater. Det viser sig, at han er en art influent, ved I hvad det er?”
”Jep,” sagde Figu. ”Det er en youngster, der fyrer sig selv af på youtube og har en masse fans, der tror, vedkommende er gud og køber alle de produkter, han eller hun anbefaler--”
”Det er jo ikke rationelt,” sagde jeg og følte mig gammel.
”Ja, han sælger nogle artige sager på den youtube-kanal, og så får han også donationer for nogle vilde rants, som han kalder digte, der handler om hans mor, og om hvor synd alting er for ham.” Sam sukkede dybt. ”Han kunne holde én dag i politiet.”
”Han lyder som en af Camilles purunge sluts,” sagde jeg. ”Men hvor er han så henne?”
”Alle andre steder end hjemme på adressen. Vi besøgte hans adresse med otte mænd fra SWAT, og der var ikke andet end en sulten, klagende kat, som vi lukkede ud, en masse kattelort og en helvedes bunke stoffer. Der stank af kattelort og sur, gammel sved, og det virker ikke, som om han har været hjemme fornylig. Lige nu sidder der to fyre i en bil og kigger på hans hoveddør. Og keder sig.”
”Ved du hvad?” sagde jeg. ”Vi har noget så usædvanligt som flere dages indian summer her i Vådville. Temperaturer på op til femogtyve grader. Og jeg vil vædde rigtige penge på, at I kan finde en davidsstjerne på en bleg drengearm et sted blandt de anarko-mongoer i morgen, sikkert med hætte eller paryk, men helt sikkert i kortærmet. For jeg fik et glimt af den tatovering i går på én af fyrene i skoven. Hvorfor skulle han dække sig til? Han aner ikke, at vi ved, han har den.”
”Det sagde du ikke noget om?” udbrød Figu. 
”Hvad sagde jeg ikke noget om?”
”At du så den tatovering i skoven.”
”Nej, men jeg tænkte det.”
”Jeg vidste slet ikke, at der var nogen tatovering,” sagde Lisa surt. ”Jeg er altid udenfor.”
”I øvrigt,” indskød Figu, ”er det nok ikke en davidstjerne, han render rundt med. En sekskantet stjerne er et gammelt kinesisk symbol for foreningen af det maskuline og det feminine, yin og yang, altså. Verden er ur-binær, siger kineserne; de kalder det bare ikke binær, men dialektisk dualisme, og det betyder, at alle ting skal forstås gennem deres modsætninger.”
”Så kineserne har bygget en hel filosofi op på en grundlæggende modsætning, og de her klovne udsteder en fatwa over mænd og kvinder,” sagde Sam og hævede glasset. ”Nå, det må de selv ligge og rode med, men klog beslutning at holde den tato mellem os. Skål for det. Og tak for det.” Vi skålede.
”Og skål for jer,” fortsatte han. ”Hvis det ikke var for jeres profil, havde vi stadig rendt rundt i cirkler og kigget efter en mand – eller en kvinde! Skål! Jeg er en glad mand.”
”Du er en glad cismand,” sagde Figu og gjorde igen det dér plirre-noget med øjnene, som hun gør så godt.
”Lesbijska pizda,” hvæsede han smilende.
”Sam har lige kaldt mig en lesbisk smatso. Det var ikke pænt, Sam. Tsk. Slet ikke pænt.”
Sam gloede på hende med slap mund. ”Hvor fanden i hede, hule, stinkende helvede ved du det fra? Jeg har fået at vide, at du er postmandens datter fra Norwich.”
”Postmanden havde giftet sig med Dagmara fra Poznan, der står Julita på min dåbsattest, og selvom jeg ikke taler polsk, så forstår jeg ret meget.”
”Forstår du alt det lort, jeg går rundt og siger? Her gik jeg og troede, at du var popierdolona przygłup.”
”Jeg forstår det meste,” sagde hun venligt og stadig en smule plirrende. ”Og jeg er overhovedet ikke przygłup. Popierdolona, derimod – indrømmet. Totalt popierdolona.”
Sam skreg af grin, og vi følte os udenfor og sad og pænt og ventede på en oversættelse, som aldrig kom. Men pyt. De måtte godt have deres hemmelige kode. Jeg var bare så glad for at se Sam være glad. Kan ikke huske, hvornår det skete sidst. Og skulle man ikke være et dovent monstrum, hvis ikke man udnyttede hans milde stund til at presse ham lidt.
”Come on, Sam. Hvad skete der til det møde? Hvem gav dig et blåt øje og en flot halskrave? Du er blandt venner.”
”I er nogle sladretasker, så det tør jeg ikke.”
”Sig det så.” Jeg skænkede mere vin op til ham, men han var allerede ved at være mør. Ganske rigtigt:
”Mig og ham Untersung – vi tog den ude på trappeafsatsen.”
”Hvorfor?”
Han trak på skulderen. ”Det sædvanlige. Han irriterede mig, jeg irriterede ham.”
”Mere detalje,” råbte jeg, og så istemte de andre: ”Mere detalje.”
”Han sagde, rigtig hovent, at vi blev nødt til at gå på i hvert fald bare lidt kompromis, så gav jeg ham fingeren, så spurgte han, om jeg ingen respekt havde, så svarede jeg nej, så rejste han sig og brølede, så rejste jeg mig og brølede, I ved, hvordan det går, ikke? 
”Næ,” svarede vi næsten i kor.
”Nå, men så væltede vi rundt på gulvet, og så blev vi smidt ud på trappeafsatsen af Grossweiner, det fede svin, og ham den anden neandertaler, hvad er det, han hedder, ham fra Liberaldemokraterne med tyrenakken, ham, der på et tidspunkt ejede alle byens pølsevogne?” Der blev helt stille. Jeg rømmede mig.
”Vi kender ikke nogen, der ejer eller har ejet pølsevogne.” 
”Nå. Men mens vi lå og rodede derude, så kom Tilly Johansson ud og gav os en skideballe med de dér linjetynde læber, hun flanerer rundt med. Og så kom hende kagefesten med de gule tænder, hvad hedder hun? Hun og hendes to hundrede kilo har siddet i byrådet i 35 år eller noget. Nå, men de sagde, at hvis det her nogensinde kom ud …”
”Så hvad?”
”Så ikke noget. Det betød bare, at vi skulle holde kæft med det. Ah, nu ved jeg det, hun hedder Claire Neger.”
Vi skreg af grin, Figu dog med hånden for munden, mens hun kiggede rundt som for at se, om det virkelig var i orden at grine over det. 
”Hvordan kunne jeg glemme det? Det er et tysk navn, vil I tro det! Jeg slog det op, fordi jeg troede, det var en dårlig joke, men næ, nej. Thomas Neger er navnet på et stort tysk firma, der laver ’Metalsysteme und Bedachungen’, hvad det så end er. Og så stødte jeg i øvrigt på en diskussion i et forum på nettet, hvor der var en, der mente, at Schwarzenegger betød sort neger, men det viste sig så, at egger kom fra Acker, der oprindelig betød en bonde, der pløjer, altså en sort pløjebonde, og så var det jo ikke sjovt længere. Rigtig kedeligt blev det først, da det kom frem, at Schwarzenegger var en fra den østrigske by Schwarzenegg. Nå, men fr. Neger er fra USA og arbejder som psykoterapeut. Faktum og skål!” 
Et par timer og fem flasker vin inde i vores hyggestund ankom to venlige, men trætte politimænd, som Sam instruerede, mens de fik en bid pizza. Jeg sørgede for, at de fik ekstra ananas, fordi jeg er så flink. 
”Hvad er det, han hedder ham byrådsmedlemmet med pølsevognene?” spurgte Sam de to uniformerede.
”Føj for satan. Der er røv i de pølser,” sagde den ene. ”Griserøv.”
”Lige meget, de smager godt. Det er ketchuppen.”
”Men hvad hedder han?” blev Sam ved?
Det anede de ikke. De var heller ikke meget for at skulle bære knægten, så jeg fortalte dem, at der var iskolde brusere på begge etager, og at metoden virkede fint for mig. Derpå slæbte de ham til nærmeste bruser, tændte for det kolde vand og fortærede så resten af maden, svarende til en hel familiepizza til deling, mens de ventede. Omsider kom der klagelyde fra brusekabinen, men da var Sam faldet i søvn på sin stol.
29


Lorretta Adaboy er damen, alle ønsker at have til deres eksklusive disposition. Og som ingen ønsker som sin værste fjende. Hende, der med sine ferme fingre på tastaturet gerne går på krydstogt gennem alverdens databaser og mailbokse, også dem hun egentlig ikke har adgang til; og hende, der kan finde alt og både redde og ødelægge andres liv. Politiet bruger hende bare til fantasiløst at gennemsøge FBI og EFBI’s databaser, men jeg havde ofte brugt hende til at dimse lidt i dyndet, og hun elsker at dimse for mig – sidst, jeg misbrugte hende, omhandlede det uterlige mails, som jeg af vanvare og i dybeste uvidenhed havde lukket ind i mit liv. 
Men det skal lige siges, at misbruget altid har været gensidigt. Hun hjælper mig, primært med at finde smuds på menneskeligt affald; jeg hjælper hende med mandebekendtskaberne i hendes liv. Blandt andet havde jeg lært hende at plukke øjenbryn. 
Loretta Adaboy var oprindelig statistikstuderende, men blev hængende i sit studenterjob som computer-researcher, fordi hun er vild med det. Havde hun dengang i stedet fået studenterjob i junglen, ville hun i dag være damen, der fandt aberacer, vi ellers aldrig ville kende, og planter og urter til millioner. 
Hun har permanentet lyst hår, dårlig hud og en lille bitte næse, der bevæger sig, når hun taler. Mest af alt ligner hun en ungdommelig tante, og jeg har hende mistænkt for at huse en dåse med gamle småkager eller sammenklistrerede bolsjer. Men ligesom man ikke skal tage fejl af Lisa Selander, skal man heller ikke tage fejl af Loretta. Der er ikke en opgave, Loretta ikke kan klare – ikke i min erfaring i hvert fald.
Hun havde trods solskin og søndag forskanset sig på sit nye kontor på loftet på politistationen. Selv arbejdede jeg i FBI’s ’Kælderen’ i fjorten år, adskillige etager under jordoverfladen, dybere nede end de døde kommer, så jeg var overbevist om, at et kontor på loftet var udtryk for politiets påskønnelse af hendes værdi. Jeg skal heller forsømme at nævne, at hendes nye kontor ikke som det gamle lå lige ved siden af toilettet og umiddelbart over for elevatoren, men nu var praktisk placeret over for en kaffemaskine, der altid virkede. Fra vinduet i kontoret havde hun udsigt over hele Skoiten, og skoven kunne lige anes i udkanten.
”Jeg har bedre udstyr på kontoret, og alting roder her,” havde hun sagt, da vi aftale møde, ”så lad os mødes på kontoret.”  
Jeg stak næsen indenfor ved 11-tiden. De uciviliserede unge mennesker brægede stadig foran stationen, så jeg måtte ligge i bunden af en taxa for at komme uskadt forbi dem og blev sat af ved bagindgangen, som revolutionsavantgarden ikke havde fantasi til interessere sig for. Jeg satte mig på en stol ved siden af hende.
”Her,” sagde hun og langede mig en tyk mappe. ”Det er alle samtaler mellem de fem grimrianer og orkanens øje, som er Hanif, og et par stykker til. Og de samtaler vil redde dig. Giv den til din advokat. Og lad være med at fortælle, hvor du har den fra.”
”Og for så vidt angår denne Bram Sam Jones og Hanif Kureishi, så kan jeg bare sige, at de er sådan et par personager, Stephen King ville beskrive som ’ikke så rare’. Se her,” sagde hun og klikkede et billede frem af en masser møgunger på rad og række.
”Det ligner et klassebillede.”
”Det er et klassebillede fra Hawley Primary School i London. Og dér,” hun pegede på en mørk dreng, ”er din Hanif, og dér,” hun pegede på en lidt mindre mørk dreng med vandkæmmet hår, ”er Brad Sam Jones.”
”De er altså gamle venner.”
”De går way back, som man siger. De har utallige gange været lige ved at blive smidt ud af skolen for slagsmål, mobning, tyveri og alle mulige former for asocial adfærd.”
Hun klikkede videre til et billede af en politirapport. ”Her får Brad sit femte tilhold for stalking og chikane af jævnaldrende kvinder. Og her er et af flere tilhold på Hanif, denne her er fra hans kone, som han stalkede og terroriserede efter deres skilsmisse.”
”Det var ikke nok at skrive en modbydelig bog om deres ægteskab – han skulle også stalke hende. Den slags bliver ved med at overraske mig. Det dér, hvornår nok er nok.”
”Her er et billede, jeg opsnusede på Facebook.” På billedet kunne man se dem med armene om hinanden i et hjerteligt knus.
”Er de homoer?”
Hun trak på skuldrene. ”De jagter kvinder, sammen og hver for sig, generer dem, forfølger dem og gør livet surt for dem. Jeg har læst nogle af deres korrespondancer med kvinder på Facebook, og – jamen de ser jo hamrende godt ud, begge to – hvor de afpresser dem med diverse sexbilleder. De fortæller de ulækreste historier om kvinder, de har haft sex med på fordækte steder på nettet og helt uden filter. Altså, du kan godt få det hele at se, men det er meget omfattende.”
”Jeg tager det, der er nu og giver det til Sam. Hvis du finder noget mere, som er decideret ulovligt, så tager jeg imod. Det ville være skønt at få Hanif ud af mit liv. Én gang for alle.”
”Roger,” sagde hun og kiggede på to mapper. ”Ja, han kan virkelig ikke lide dig.”
”DET ved jeg nok. Han har skrevet smuds om mig i al den tid, han har været ansat på the Bugle, indimellem virkelig sårende ting – for eksempel da jeg blev tvangspensioneret, og han havde skrevet, at jeg var fireoghalvfjerds år gammel. Det var jo løgn.” Det var nu, hun skulle sige, at selvfølgelig var det det – hvad det var – men hun sagde ikke en lyd. Det kan jeg godt blive lidt bitter over. Hun fortsatte bare med sit nærsynede hoved helt tæt på skærmen:
”Der er en hel lang mailtråd mellem ham og Brad, der handler om dig. Om at Brad skal lægge op til, pumpe dig for information, optage samtaler, tage billeder og så videre. Må jeg lige se din PDA?”
Jeg rakte den til hende. Hun trykkede sig vej ind i gemmer, jeg slet ikke kendte.
 ”Jeg har skilt den ad for at se, om der er en tracker i den,” sagde jeg. ”Men jeg kunne ikke finde nogen.”
Hun grinede. ”Så fancy behøver det ikke at være. Se her.” Hun pegede på en app i mit udvalg, der hed Tjek på vennerne. ”Ifølge denne her er du og Brad Sam Jones så gode venner, at han til enhver tid kan se, hvor du befinder dig.”
Jeg vidste ikke engang, at jeg havde sådan en dims. ”Men det har jeg jo ikke givet ham lov til – åh, nej.” Det var jo dét, han gjorde, da PDA’en lå på stationen. Jeg fortalte det til Loretta.
”Drinks, hemmeligheder og mobiltelefoner. Hold dem tættere ind til dig end fjender.”
Det gav et sæt i mig, da telefonen i min hånd begyndte at skrige. Det var advokaten.
”Veibi her,” lød stemmen, da jeg tog den. ”Har du set Cornwell Bugle fra i dag? Side seks. Du gør ikke ligefrem mit liv lettere.” Så lagde han på. Han kunne godt være lidt venligere. Det er jeg sikker på.
”Har du the Bugle fra i dag?” spurgte jeg.
Hun rakte ud efter en hel stak aviser og fandt the Bugle nederst.
”Side seks,” sagde jeg.
Hun slog op på side seks og vendte avisen om, så jeg kunne se et billede af mig og Selander, der bar den bevidstløse dreng med de tynde ben gennem haven. ”Voldtægts-sigtede dr. Fiske agerer mere og mere desperat efter ungt kød. Her ses hun i færd med fragte en ung mand, som hun netop har bedøvet med sin bedøvelsespistol, ind i sit hus for utvivlsomt at forulempe ham. Cornwell Bugle følger sagen.”
”Sikken ihærdighed. Og se, hvordan han behændigt undgår injurier,” sukkede jeg dybt. 
Loretta kiggede uforstående på mig. ”Det er jo faktuelt alt sammen,” sagde jeg. ”Ordet ’utvivlsomt’ gør udsagnet til en journalistisk vurdering. Det er hans vurdering, at jeg ville forulempe knægten. Så det må han godt skrive. Men det afsætter alligevel nøjagtig de samme grimme billeder i folks hoveder, som det ville have gjort uden ’utvivlsomt’.”
”Han vil virkelig have dig ned i mudderet.” 
Nå ja. Newton igen, tænkte jeg, ren Newton. Han ruskede bare træet for at få det genstridige æble til at falde til jorden og få en skramme og til sidst blive ædt af en orm. 
”Det får han så lige om lidt,” sagde jeg modfaldent og så advokat Veibis bebrejdende fjæs for mig. Jeg så vejen derhen for mig. Mit eget personlige walk of shame. Hvad hedder det? Skamfærd? Skamgang?
”Næ nej,” sagde Loretta smilende og klappede den tykkeste mappe, den skal skulle redde min ære. ”Gå nu bare hjem ved godt mod. Stol på, at du får en god dag i retten og skovlen under Hanif – to gange, den ene gang i retten, den anden bare helt generelt.”
”Du er en skat,” sagde jeg og gav hende et kram.
”Værsgo.” Hun rakte mig mapperne. En til hvert slag. 
Jeg kiggede på uret og ringede til Veibi. ”Jeg kommer lige op med en slikpose til dig.”
Så gik jeg ned på Sams tomme kontor og placerede Hanif-og-Brad-mappen centralt på hans skrivebord. Jeg snuppede en post-it, skrev LÆS MIG på den og satte den på mappen, så den skilte sig ud fra de mange hundrede mapper og chartekker, der lå på bordet.
Jeg gøs en anelse, da jeg bevægede mig ud af hans kontor, ind gennem det tomme skrankeparti og ud gennem gangene mod brandindgangen. Jeg stak forsigtigt hovedet ud gennem branddøren og vejrede. Ingen mennesker, men larmen fra demonstrationen var tydelig. Hvis de fik øje på mig, var jeg færdig. Jeg ringede efter en taxa, opgav et andet navn og afgav nøje instrukser om afhentningsstedet. Man vidste aldrig, hvem der havde sympati for hvem, og hvis man tænkte for længe over det, blev verden pludselig et endnu mere angstfremkaldende sted st være. 
Taxaen ventede, og så gjorde den det én gang til, mens jeg pilede op på Veibis kontor og lagde mappen til ham uden et ord.

30

 Det varme, solrige vejr havde bosat sig i byen, men den dag var der alligevel en lille kølighed i luften, der tillige med en himmel renset for skyer gjorde den skarpe, nådesløse sol skarpere og så nådesløs, at det næsten ikke var til at bære. Hvor kunne jeg gemme mig? På denne dag, hvor alle mine hemmeligheder ville blive blotlagt, og køterne fodret med dem.
Jeg havde stillet mit store makeupspejl ud på terrassebordet i baghaven og så alt for tydeligt, hvad jeg allerede vidste: at solen trækker ælden frem i huden. Det var særlig vigtigt for mig at se beleven ud i dag, ikke alt for gammel – det ville være grotesk, tingene taget i betragtning. Gamle kvinder har ingen chance i denne verden, og i kombination med yngre mænd er vi døde. Så øvelsen gik ud på at ligne det modsatte af en gammel, brugt kvinde, hvis overflødige kilo hvilede på en fortid af sprut og mad og mænd, leflende blikke og åbne skræv, den vragede, pensionerede luder, en bordelmutter, som de betroede sig til, og som fik fuld valuta for påtrængende ønsker. 
Jeg ville ligne hende, jeg var i min egen bevidsthed: en dannet og elskværdig moden kvinde, der var respekteret kloden rundt for sit arbejde. Alt andet end en amoralsk man-eater, der misbrugte sin magt. Jeg anede ikke, hvordan sådan en så ud, måtte jeg sande. Så jeg endte med den sædvanlige foundation, de sædvanlige skygger og linjer. Jeg endte med andre ord med at ligne mig selv. Perfekt, måtte jeg sande.
Jeg debatterede antrækket med Figu i timevis. Tøj blev hevet ud af skabet og prøvet på med Figu som dommer: Nej, for fin. Dur ikke, for casual. Nej, ikke nogen flæser. En herrehabit? Haha, nej. Vi endte med en stilig, enkel, gennemknappet kjole i sort helsilke fra Armani med trykknapper i perlemor og lavhælede pumps fra Jimmy Choo. Og en halv liter Vecchia.
Trods betydelig selvmedicinering var jeg stivbenet af skræk, da jeg gik ud til bilen, hvor to uniformerede betjente ventede. Jeg kiggede ned, men mit perifere syn opsnappede nabolagets kollektive blik. Figu og jeg satte os ind på bagsædet. Hvad var jeg bange for? En dom? Nej, for jeg vidste, at jeg ikke ville blive dømt. Takket være Loretta. Nej, jeg frygtede ydmygelsen, og jeg frygtede, at den allerede begyndte uden for domhuset. Og så var jeg, ærlig talt, bange for at blive flået levende af normudfordrende anarkister, der måske blev nødt til at ombringe deres forældre efter revolutionen.
En to-trehundrede meter lang allé af råbende, voldsparate anarkister, der øvede beciffringer hjemme i barndommens værelser, men til lejligheden knyttede næverne og råbte slagord, var tilsyneladende den eneste vej til domhuset. Betjentene parkerede diskret i nærheden og begyndte at debattere, hvordan de bedst og sikrest kunne deponere mig på destinationen. Gudsketakoglov mente de vist ikke, at det var sikkert for mig at gå flere hundrede meter gennem et frådende anarkisthav på trods af de utallige kampklædte betjente, der var travlt beskæftiget med at skubbe mennesker tilbage i rækken, så man kunne komme til domhuset. Mens betjentene diskuterede, sukkede og sonderede terrænet, stod fem mænd i diskrete jakkesæt ud af en stor, sort bil lige foran os og gik op gennem alléen af mennesker, der nu tiljublede dem og taktfast råbte MEN TOO, MEN TOO, MEN TOO. Jeg iagttog deres sejrssikre, rankryggede gang med mord på hjernen.
Ved trappen foran domhuset blev de fotograferet og interviewet af samtlige tv-stationer og aviser. Selv i det klare solskin kunne jeg se blitzlysene springe som blå granatkastere, der lovede festivitas og glamour. Fem grimrianer var blevet celebriteter med en løgn, som denne bys magtmennesker havde sanktioneret. 
En stor mand påstod engang, at han ikke bar nag, men bare huskede navne. Sådan er jeg ikke. Der er intet storsindet over mig. Jeg bærer nag. Jeg er ikke til forsoning; jeg er til retfærdighedsudligning. Mine fjender skal ned med nakken, og det skal helst gøre ondt.
På den skrattende politiradio førte betjenten på passagersædet en samtale, der blev ved og ved. Omsider vendte han sig mod mig og gentog brødebetynget, at hverken han eller dem på centralen mente at kunne garantere for min sikkerhed, hvis de satte mig af her. Jeg åndede lettet op. ”Så nu prøver vi at køre rundt om bygningen dér,” sagde han og pegede, ”og få dig direkte op til trappen.” Chaufføren satte langsomt af sted. Alles øjne var stadig rettet mod presseopbuddet ved trappen. Det lignede en kommende forside til Men’s World. 
Da vi nærmede os trappepartiet, holdt bilen ind til siden og ventede på, at de poserende grimrianer i deres blå jakkesæt skulle posere færdig. En pæn portion af indeståendet på min bankkonto for deres tanker. Da grimrianerne begyndte at gå op ad trappen, kørte vores bil langsomt frem, og så var der én, der fik øje på mig og råbte: ”Dér er hun”, og med det samme forandredes mængden til én stor organisme, der åndede med én lunge og i takt bevægede sig direkte mod bilen. 
LUDER, LUDER, LUDER! råbte organismen øredøvende højt. 
Snart var bilen omringet af menneskekroppe, de samme bærme, der i ugevis havde besat gaderne. De kastede sig ind mod bilen, kravlede op på den, hoppede på taget og lagde sig på køleren. En trykkede næsen flad mod ruden og gloede ind i den med makeuppede øjne, der fik ham til at ligne jordens undergang. Det frygtelig dårligt opdragede rakkerpak blev til zombier, og jeg så dem for mig, mens de åd mig med deres gule, blodige tænder og deres frygtelige lyde. Figu lagde sin virksomme hånd på min arm og gav mig et klem. Nu kom en hoben kampklædte, hærdebrede betjente stormende og hev udskuddene ned fra bilen, som om de ingenting vejede, og derpå dannede de mur mellem bilen og mængden, der nu råbte:
PUNCH A TERF, PUNCH A TERF, PUNH A TERF. 
Bilen kom til standsning lige ved siden af trappen, men vi kunne ikke komme ud på grund af de kampklædte betjente, der nu limede sig til bilen hele vejen rundt. Det føltes, som om folk kastede sig ind mod de kampklædte, for bilen gav sig taktfast og elastisk. Jeg prøvede at tænke på noget godt og rart og faldt over drengen med de tynde ben, der havde myrdet den rødhårede irske kvinder, og som stod for tur om en måned, hvor det var ham, der skulle forsvare sit liv i en af de seks søjleornamenterede retssale. Jeg turde slet ikke tænke på, hvad der så ville ske foran domhuset, men anarkozombierne ville uden tvivl skrige lungerne ud for deres helt og vælte hele byen, hvis ikke han blev frikendt. Og jeg turde da slet ikke begynde at gætte på, hvordan hele denne sindssyge bikube ville summe, når først Michelle Hatter, der var det borgerlige navn for drengen eller manden eller pigen eller kvinden, der i halvandet år havde skamferet lesbiske kvinder på øde steder i byen og havde fragtet dem derud med en diminutiv guldfallos dinglende fra spejlet i sin MiniCooper. Han var tiltalt, men sagen var endnu ikke berammet. De udskud, der lige nu smed sig mod bilen, ville støtte deres ligesindede helte, mord og serievold ingen hindring. Alt ville være tilladt i aktivismens navn, mord, serieskamfering og sikkert også at rive hovedet af mig, som jeg stærkt fornemmede, der var stemning for derude. 
Pludselig skete der et eller andet, for trykket på bilen lettede mærkbart, og en dør blev åbnet af en de kampklædte. Figu steg ud og rakte sin virksomme hånd ud mod mig, som jeg tog imod med min, der tydeligt rystede. Jeg steg ud og mærkede, at benene var på nippet til at klaske sammen under mig, men vi bevægede vi os hurtigt op ad trappen, der var flankeret af betjente, som kiggede vagtsomt ud mod mængden; med mit perifere syn så jeg, at mediernes mikrofoner og blitzer ikke kunne komme længere end til den anden side af bilen, og spørgsmålene blev råbt til mig, men druknede i lydene af kameraklik og i mængdens taktfaste råb: 
LUDER, LUDER, LUDER, PUNCH A TERF, PUNCH A TERF, PUNCH A TERF. 
Da vi omsider nåede ind ad den tunge, dobbelte egetræsdør og fik den lukket bag os, rystede jeg så meget, at jeg tabte min kalveskindstaske ud af mine drivvåde hænder. Fire uniformerede betjente gelejdede os op på første sal, til retssal 2, hvor vidnerne sad på dyre mahognistole uden for retssalen og ventede på at blive kaldt ind: fem grimrianer, der fniste og gloede uklædeligt og kålhøgent på mig, da jeg gik forbi; og to flotte fyre, Hanif Kureishi, der i dag selvsagt ikke kunne dække retssagen som journalist, og én, der virkede bekendt, men som jeg ikke kunne placere. Jeg hilste afmålt på Hanif. Han kiggede væk. Jeg frydede mig og undertrykte et lille smil.
Retssal 2 var proppet til bristepunktet med tilskuere, der ville se den promiskuøse dr. Fiske ydmyget, som hun fortjente. Jeg genkendte fem-seks stykker af dem fra nabolaget. Da jeg ankom, forstummede al mumlen, og alle vendte sig og kiggede på den berømte hetære, moi. 
Jeg tvang mit hoved på plads som Newtons mest genstridige æble, der bed sig fast i grenen; rankede igen ryggen og gik ned på første række, hvor min advokat sad med en plads til både mig og Figu. Jeg sendte en kærlig tanke til Camille: ”Tør øjnene, ret ryggen og put lidt læbestift på,” som hun altid sagde. ”Du er i krig.”
Jeg syntes selv, jeg gjorde det godt, og Bjarne Veibi klappede mig på kinden og hviskede: ”Du ser knaldgodt ud. Nu ondulerer vi dem bare.”
Men så var der én på bageste række, der brød fortryllelsen og råbte LUDER med stemmebånd, der var slidt i bund af et helt livs tirader. Jeg vendte mig om og så en af nabolagets mest plagsomme ældre damer, hende, der havde timet Rengøringsassistenten Roger, blive gelejdet ud af en retsbetjent. 
Til sidst kom de ærede medlemmer af pressekorpset og satte sig på deres anviste pladser bagest i salen, alle de sædvanlige undtagen Hanif.
31

Uendelige, lidelsesfulde minutter, der føltes som timer, måtte gå, før dommeren og domsmændene kom ind. Jeg prøvede at lade være med at kigge på de fem grimrianers fem beskikkede advokater, der sad over for mig sammen med anklagemyndighedens repræsentant, en Molly van der Lien, der lignede en høg med læbestift. Jeg prøvede at lade være med at kigge på P.J., der sad bag anklageren og vendte sit forpulede tyggegummi i munden og hoppede rundt på stolen og vinkede overstadigt til mig, som om vi var verdens bedste venner, der tilfældigvis mødtes i en retssal. P.J. optrådte i den e-mail-korrespondance, Loretta havde forsynet mig med, dog kun som en person, der morede sig, men klart som en, der var bekendt med tingenes rette tilstand. Jeg tilgav hende aldrig. 
Jeg prøvede hårdt at koncentrere mig om at påskønne det smukke rum med de indlagte korintiske søjler, de smukke mahogniborde og sildebensparkettet. 
Bjarne Veibi sad med armene over brystet, tilbagelænet og tilsyneladende tilfreds, og jeg bemærkede, at anklageren flere gange kiggede nervøst på ham. Figu gloede vedvarende på de fem beskikkede advokater, identisk klædte i mørkegrå polyesterjakkesæt, som om der var noget hun på denne måde ville komme til at forstå. 
Vi rejste os, da min gamle nemesis byretsdommer DeAnn Salcido kom ind i sin sorte kappe med byens vartegn printet på ryggen – det kunne vi ikke se, men jeg havde mange gange set kappen ligge henslængt på en stol i hendes kontor, når vi havde holdt ubehagelige møder. Hun satte sig på sin plads uden et ord. Efter hende kom to midaldrende trunter i civil og satte sig på hver sin side af hende. Nu skulle jeg altså have i alt fire kvinder, inklusive anklagemyndighedens repræsentant, på nakken. Plus fem advokater i billige jakkesæt.
Vi vidste cirka en uge før, at det rent faktisk blev DeAnn Salcido og havde til ingen verdens nytte indsendt en begrundet anmodning om en ny dommer. Det havde sandsynligvis ikke befordret en mere velvillig indstilling fra Salcidos side.
Anklageren indledte med at læse anklageskriftet op. Bla-bla-bla. Vi kunne det udenad. Men det har en utrolig ubehagelig virkning, når ord som magtmisbrug og voldtægt gentages uendelig mange gange. Og det var et usædvanligt langt og detaljeret skrift, som tog over en time at komme igennem. Da Molly van der Lien kom til de malende beskrivelser, stak jeg fingrene i ørerne. Der måtte virkelig være en blondekant. 
”Erklærer tiltalte sig skyldig eller ikke skyldig,” spurgte dommeren.
Veibi rejste sig. ”Tiltalte erklærer sig ikke skyldig.”
”Jeg skal bede tiltalte om at sætte sig i vidneskranken,” fortsatte dommeren.
Jeg gav kalveskindstasken til Figu, rejste mig let vaklende af nervøsitet og satte mig ind ved bordet i midten. 
”Oplys venligst Deres navn for retten,” sagde dommeren, da jeg havde sat mig. 
”Fanny Fiske, og det er doktor Fanny Fiske.”
”Her på mit papir står der Fanny Soya Evangelista Fiske?” sagde dommeren tonløst.
”Jeg bruger ikke mine mellemnavne,” sagde jeg, nu med varme i kinder, og forbandede mig selv for ikke at have fået dem fjernet for lang tid siden. ”Doktor Fanny Fiske rækker til rettens formål.”
Soya og Evangelista ville stå i aviserne i morgen. Så kunne de grine ad det. Jeg sendte en kort, uvenlig tanke til min afdøde mor.
”Jeg skal informere Dem om, at De ikke behøver at udtale Dem og ikke udtaler Dem under strafansvar.”
Molly van der Lien tog fat i et papir. ”De har undervist på Kriminologisk Institut--”
”Det hedder Det Internationale Institut for Kriminologi og hører under Europa-Universitetets afdeling for Adfærdspsykologi, og jeg har aldrig undervist. Jeg har holdt foredrag.”
”De har aldrig undervist?”
”Nej. En underviser skal føre de studerende op til eksamen, og det har jeg aldrig gjort.”
”Men …” Hun kiggede i sine papirer. ”De var ansat som lektor?”
”Jeg havde en særkontrakt, der fritog mig for administrative forpligtelser og undervisning, fordi jeg samtidig skulle stå til rådighed for politiet i hele Europa. Min eneste funktion på Institut for Kriminologi var at holde foredrag om de væsentligste aspekter inden for international forbryderprofilering.”
”Og det var efter disse foredrag, at De misbrugte Deres magt som lektor til at tvinge …” – nu remsede hun alle deres mærkelige navne op, og dem kan jeg ikke huske – ”… til at have seksuelle relationer med Dem?”
Jeg kiggede på Veibi, der bare sad og smilede. Jeg kunne godt have tænkt mig, at han protesterede over for den form for spørgsmål. Men næ, han sad bare og smilede med armene over kors.
”Nej, jeg har aldrig tvunget et eneste menneske til at have såkaldt seksuelle relationer med mig. Og jeg har ikke haft nogen magt at misbruge, fordi jeg, som jeg lige har forklaret, alene holdt foredrag.”
”De havde ingen magt, siger De?” fortsatte hun spekulativt. ”De anerkender altså ikke, at man som underviser har en magt, som de studerende ikke har?”
”Jeg har ikke undervist, blev der sagt. Og nej, jeg anerkender ikke at have haft nogen magt i forhold til de studerende.”
”Men De anerkender, at De under Deres treogtyve års lektorat på Instituttet havde adskillige forhold til Deres studerende?”
”Ja. Jeg har ved flere lejligheder dyrket frivillig samtykkesex med et antal studerende.” Samtykkesex. Det var dog et skrækkeligt ord. Men det sprang bare ud af munden på mig som en overraskelsesbøvs. Tidsånden havde invaderet min hjerne med sine ræddelig ord, uden at jeg vidste af det.
”Anerkender De at have haft seksuelle relationer til de forurettede?”
”Nej, jeg har aldrig haft seksuelle relationer til de nævnte herrer.” Jeg nægtede at sige ”de forurettede”, for de var ikke spor forurettede.
”Hvor mange af de studerende har De haft seksuelle relationer med?”
”Ingen anelse. Jeg tæller ikke.”
”Hvor mange studerende har de haft mellem hænderne?”
”Jeg forstår ikke spørgsmålet. Mener De, hvor mange studerende jeg i tidens løb har holdt foredrag for?”
”Ja.”
”Jeg har i gennemsnit holdt to ugentlige foredrag til en fuld foredragssal med kapacitet til femhundrede mennesker. Det har jeg gjort i treogtyve år. Så kan De selv udføre matematikken.”
”Det er 52.000 studerende på ét år, og det giver i løbet af treogtyve år, lad mig se…” Hun lukkede nu teatralsk øjnene og lod, som om hun lavede hovedregning i stedet for at kigge i sit papir, hvor tallet jo stod, og hvem troede hun egentlig hun narrede … “En million et hundrede tusind og seks og halvfems personer.”
”Det skal nok passe,” svarede jeg.
”Så med det svimlende antal mennesker, der er gået gennem Deres hænder …”
”De er stadig ikke gået gennem mine hænder. Jeg har bare holdt foredrag for dem. Og eftersom jeg holdt tredive forskellige foredrag, er der ikke tale om 1.196.000 unikke personer.”
”Men alligevel. Så med det svimlende antal mennesker, de har holdt foredrag for, mener De ikke desto mindre at kunne huske, at De for fem år siden ikke forgreb Dem på de forurettede?”
”Det har intet med hukommelse at gøre. Jeg har aldrig forgrebet mig på nogen. De angiveligt forurettede er ikke blevet forulempet af mig.”
”Hvor ved De det fra – hvis det ikke har noget med hukommelse at gøre?”
Jeg skævede til Veibi, der rystede svagt på hovedet.
”Jeg går ud fra, fru advokat van der Lien, at De også ved, hvem De ikke havde haft seksuelle relationer med.” 
Jeg var lige ved at sige noget neutralt med, at de ikke var min type, men så lagde Molly van der Lien et billede foran mig af en skøn, ung herre.
”Har De haft seksuelle relationer med denne mand?”
”Det kan jeg ikke huske, men det kunne jeg sagtens have haft.”
Nu blev der lagt billede på billede af smækre, unge mænd foran mig, og hver gang blev det samme spørgsmål stillet, og hver gang svarede jeg, som sandt var: ”Det kan jeg ikke huske, men det kunne jeg sagtens have haft.”
Derpå kom en hel serie virkelig grimme mænd. Om jeg havde haft seksuelle relationer til nogen af dem. Jeg havde en svag erindring om at have set dem før. Spørgsmålet svarede jeg blankt nej til.
”Så De kan ikke huske, om De har haft seksuelle relationer med den første gruppe mænd – det er billeder, jeg har lånt af et modelbureau her i byen – men den anden gruppe, som De svarede blankt nej til, er alle billeder af mænd, der har siddet i Deres foredragssal. Kan jeg konkludere, at de godt kan lide den type mænd, der bredt anses for værende smukke?”
”Det kan De sagtens konkludere. Ja.”
”Så, hvorfor afviser De så kategorisk at have haft seksuelle relationer til de forurettede?” Hun ville have mig til at sige det, jeg gerne ville sige, men ikke måtte sige. Så jeg sagde noget andet. 
”Fordi jeg ikke har haft seksuelle relationer til de angiveligt forurettede.”
”De er ikke mænd, der bredt anses for værende smukke, og derfor afviser De at have haft seksuelle relationer med dem.”
”Nej, jeg afviser at have haft seksuelle relationer med dem, fordi jeg ikke har haft seksuelle relationer med dem. Er jeg tiltalt for diskrimination på basis af udseende eller for uagtsom voldtægt?”
”Jeg har ingen yderligere spørgsmål,” sagde Molly van der Lien til dommeren, som spurgte Veibi, om han ønskede at udspørge tiltalte. Det gjorde han ikke. Jeg satte mig tilbage på min stol. 
Dommeren proklamerede, at retten holdt en kort pause, og jeg kiggede på mit ur. Der var gået to timer takket være anklagemyndighedens urimeligt lange, udpenslede og gentagelsesfyldte anklageskrift. Veibi havde bestilt nogle sandwich, som vi indtog siddende i sofaen på afsatsen mellem første og anden sal. Vi nåede knap nok at sluge dem, før vi blev kaldt ind igen.
Nu fulgte anklagemyndighedens afhøring af samtlige de angiveligt forurettede, der én efter en blev lukket ind i salen. Da anklagemyndighedens repræsentant var færdig med at få det sidste vidne, en Philip Vandergraf, til at sige det samme, som anklageskriftet havde lovet, tog Veibi over.
Når Veibi var i sit es i en retssal, fik han en mærkelig sociolekt, der lød, som om han til daglig sad nede ved pølsevognen på havnen og drak øl med sin store hund. Det passede egentlig ikke særlig godt til hans Hugo Boss-habit eller retssalens ophøjede tableau, men det gav ham en form for bulldozeragtig uimodsigelighed.
”De havde sex, undskyld, forfra: De blev voldtaget af tiltalte i hendes soveværelse? Eller hvor foregik løjerne?” spurgte han Philip Vandergraf.
”I hendes soveværelse,” svarede Vandergraf myndigt.
”Foregik det i hendes seng eller i garderobeskabet?”
Tydeligt befippet over spørgsmålet begyndte han at stamme en anelse: ”I h-h-hendes seng.”
”Var det en dobbeltseng eller en enkeltseng eller en vandseng?” Det var tydeligvis ikke spørgsmål, han havde forventet at få. Det var heller ikke spørgsmål, jeg havde forventet at høre. Men Veibi havde knap nok forberedt mig til retssagen; han havde bare formanet mig om at afstå fra at sige, at jeg ikke havde brug for at knalde med grimrianer, når jeg nu var så overdådig fantastisk. Og så havde han, overflødigt, bedt mig om at tage anstændigt tøj på og derudover bare gøre, som han sagde.
Men om det var en dobbeltseng eller en enkeltseng eller vandseng, havde spørgsmålet lydt.
”D-d-d-et kan jeg ikke h-huske.”
”Okay. Var den en vandseng?” 
Ved siden af mig kunne jeg mærke Figu ryste svagt. Jeg kiggede på hende. Hun forsøgte at kvæle en fnisen.
Vandergraf kiggede sig nervøst omkring. ”D-d-d-det kan jeg ikke huske.”
”Interessant. Jeg glemmer personligt aldrig første og sidste gang, jeg lå i en vandseng.” Veibi grinede højt. “Hvordan så der ellers ud i dr. Fiskes soveværelse?”
”Det ved jeg ikke. Det var mørkt.”
”Lyset må da have været tændt … på et eller andet tidspunkt før eller efter … forbrydelsen?”
”Nej. D-e-det var slukket – hele tiden. V-v-i måtte famle os hen til s-s-sengen.”
”Det lyder mærkeligt. Hvordan kan det være?”
Han så ud til at tænke hårdere, end han nogensinde havde tænkt. Hans pande krøllede sammen og lignede næsten en 150 år gammel skildpaddes hals, og han kiggede sig forvildet rundt. Omsider sagde han: ”Dr. Fiske sagde, at hun havde helst ville have lyset slukket.”
”Angav hun en grund?”
Der gik et år, før han svarede, mindst. Og mens det år gik, kiggede han sig forvildet rundt i salen som for at finde hjælp. 
”F-f-fordi hun var genert,” sagde han omsider.
Vandergrafs svar udløste sporadiske fnis rundtomkring i salen.
Veibi hev samtlige de fem mænd gennem samme spørgsmål og fik de samme enslydende svar med to undtagelser. En Leo Farma var helt sikker på, at jeg havde en vandseng. Det huskede han tydeligt. 
Engang i mellem protesterede en af grimrianernes bistandsadvokater. Grimrianerne kunne ikke forventes at huske hvilken slags seng, der var tale om, mente de. Når man blev udsat for trauma, pointerede en anden, svigtede observationsevnen og senere hukommelsen. Og det var der da også én af dem, der hævdede. At det kunne han simpelthen ikke huske. Men de tre andre: Ved ikke, så intet, det var mørkt, hun var genert.
”Højtærede dommer,” sagde Veibi henvendt til DeAnn Salcido. ”Må jeg stille tiltalte et enkelt opklarende spørgsmål. Salcido nikkede uden at fortrække en mine.
”Dr. Fiske – en hurtig tur i vidneskranken?”
Jeg smuttede ind i vidneskranken, denne gang uden at ryste på benene.
”Dr. Fiske – har De nogensinde haft en vandseng?”
”Nej.”
”Hvad er der så i vejen med – er De genert?”
”Nej.”
”Er De sådan en af de kedelige typer, der skal have lyset slukket, når De har … hvad er det nu, det hedder … seksuelle relationer?”
”Nej. Jeg foretrækker helt almindelig dæmpet belysning.”
”Definer dæmpet belysning. Kan man orientere sig i Deres forståelse af dæmpet belysning?”
”Ja, i min forståelse af dæmpet belysning kan man tydelig se, at jeg har en dobbeltseng. Man kan også tydeligt se mig. Det betyder bare, at der ikke er fuld ransagningsspot på. Jeg er sikker på, at De, advokat Veibi, har dæmpet belysning i Deres stue.”
”Man kan tydeligt se Dem i dæmpet belysning, siger De. De skynder Dem altså ned i ly af dynerne, fordi de er så genert?” 
Jeg sendte en venlig hilsen til min gennemknappede helsilkekjole med trykknapper i perlemor og tog en hurtig beslutning.

32

Med et fast blik på dommeren, der ifølge Sam havde en ”ordentlig, gungrende samlejerøv”, hev jeg kjolen op hele vejen igennem, fra øverst til nederst, så der var frit udsyn til mig i bh, trusser og selvsiddende Woolford Satin Touch. Som blotteren i min døråbning holdt jeg fat i kjolens sider, mens jeg langsomt drejede 180 grader. Et kollektivt sug gik gennem salen, de fem kiggede ned på deres velsiddende bukseben, og dommeren tog arrigt hammeren frem.
”Dr. Fiske! Vil De være så venlig at knappe den kjole til med det samme, eller jeg får Dem bortvist for foragt for retten.
”Så svaret er nej, dr. Fiske? spurgte Veibi tilsyneladende uanfægtet. Jeg vidste dog, at der gemte sig en reprimande bag hans neutrale ansigt.
”Ja. Svaret er nej.” Jeg knappede lydigt kjolen til.
”Så der er ikke mørkt i Deres soveværelse, når De har besøg af fremmede herrer?”
”Nej, aldrig.”
”Så grunden til, at de angiveligt forurettede ikke kan beskrive Deres soveværelse er, efter Deres opfattelse?”
”At de angiveligt forurettede aldrig har befundet sig i mit soveværelse.”
”Tak, dr. Fiske. De kan sætte Dem igen.”
De tilstedeværende i retssalen måtte have troet, at dette stunt var indøvet på forhånd. Det var ikke tilfældet. Jeg havde ingen anelse om, at Veibi ville gribe sagen så enkelt og effektivt an, som han rent faktisk gjorde, men havde været overbevist om, at han ville bruge de lige under hundrede e-mails mellem de såkaldt forurettede og Hanif Kureishi, hvori deres plan blev diskuteret, og som Loretta havde tilvejebragt.
”Jeg indkalder nu journalist Hanif Kureishi,” sagde Veibi. Retsbetjenten åbnede døren, stak hovedet ud og kom ind med Hanif Kureishi, der satte sig i vidneskranken.
”Kan De bekræfte, at De er Hanif Kureishi, ansat som journalist ved The Cornwell Bugle.”
Han nikkede. 
”De bedes svare på spørgsmålet.”
”Ja.”
”Er De private venner med de forurettede? Samtlige de forurettede?”
”Venner og venner, det ved jeg ikke. Jeg kender Dem perifert fra Roklubben.”
”Er det ikke korrekt, at De for fem måneder siden inviterede samtlige de forurettede plus yderligere to mænd hjem til en lille hyggemiddag, fordi De havde fået en god idé?
”Det kan jeg ikke huske.”
”Så lad mig hjælpe Dem med den pokkers hukommelse,” sagde Veibi og lagde et stykke papir foran Hanif og sagde til dommeren: 
”Jeg har lagt bilag 1 foran Hanif Kureishi, og nu læser jeg op: ’Hej venner. Jeg har fået en idé, der kan gøre mig glad og gøre jer betydelig mere velhavende, end I er lige nu. Kom hjem til mig på lørdag, hvis I har plads i kalenderen. Så laver jeg Jamie Olivers italienske kødboller.’”
”Hvad var det for en idé, hr. Kureishi?”
”Det kan jeg ikke huske. Det er mit arbejde at få idéer. Jeg får masser af idéer hver dag.” 
”Så kan De måske heller ikke huske, hvor mange af de inviterede, der tog imod invitationen?”
”Jeg kan slet ikke huske noget om det. Jeg inviterer tit til middag. Jeg har mange venner.”
”Jeg siger foreløbig tak til Hanif Kureishi. Og så vil jeg gerne indkalde Mick Vanderson Anderson.” Hanif rejste sig og gik slukøret ud af lokalet sammen med retsbetjenten, der snart kom tilbage med Vanderson Anderson, en høj, sportstrænet type, der sagtens kunne have ligget i min seng. Nej, vent – han havde da ligget i min seng, havde han ikke?
Efter en kort identifikation i vidneskranken gik Veibi i gang.
”De har fulgt fire af dr. Fiskes kurser på Institut for Kriminologi, er det korrekt forstået?”
”Ja, jeg har taget hele basispakken plus et kursus i retslingvistik.”
”Hvornår gjorde De det?”
”Jeg tog basispakken for syv år siden, og kurset i retslingvistik året efter.”
Veibi fremdrog nu et stykke papir, gav det til Vanderson Anderson og sagde henvendt til dommeren. ”Jeg har lagt bilag 1 foran vidnet.”
”Har De modtaget denne invitation, hr. Vanderson Anderson, fra Hanif Kureishi?” 
”Det har jeg. Mit navn står lige dér,” sagde han og pegede på papiret.
”Tog De imod invitationen til spas og løjer og italienske kødboller?”
”Det gjorde jeg.”
”Vil De kort beskrive, hvad Hanif Kureishis gode idé gik ud på?”
”Ja, den gik ud på at få dr. Fiske anklaget for sexchikane, magtmisbrug og uagtsom voldtægt.”
”Til hvilket formål?”
”Hanif Kureishi sagde, at dr. Fiske fortjente at komme ned på jorden til os andre dødelige – for nu at bruge hans egen formulering – og så refererede han til de betydelige erstatningsbeløb, der var blevet ofrene for #metoo til del. Det lignede en god forretning, hvor eneste investering var en nem løgn.”
”Men De var ikke med på idéen?”
”Nej.”
”Hvorfor ikke? Hr. Kureishi har jo ret i de betydelige erstatningssummer?”
”Fordi det var en svinsk og usand anklage. Sådan noget medvirker ordentlige mennesker da ikke til. Og så er jeg i øvrigt heller ikke arbejdsløs og står ikke og mangler penge. Derudover – jeg arbejder i Forsvarets Efterretningstjeneste. Hvis jeg deltog i sådan noget, var jeg færdig.” 
Jeg fik en albue af Figu, der hviskede: ”Var de arbejdsløse?”
”Aner det ikke,” hviskede jeg tilbage.
”Jeg siger tak til hr. Vanderson Anderson.”
Molly van der Lien havde fået farve i kinderne og rejste sig. ”Anklagemyndigheden har et enkelt spørgsmål til vidnet.” Veibi satte sig.
Molly van der Lien gik hen til Vanderson Anderson. ”Er De en af de heldige, der har haft seksuelle relationer med dr. Fiske?”
”Det er jeg,” sagde han og smilede bredt. Jeg gav Figu en albue i siden og hviskede: ”Jeg har god smag.”
”Hvis De er sådant et ordentligt menneske, hvorfor gjorde De så ikke anklagemyndigheden opmærksom på sammensværgelsen?”
”Fordi jeg ikke drømte om, at de reelt ville gå videre med den. Det virkede bare som en skør idé, der skulle lægges i seng med et glas vin – for nu at blive i jargonen.”
”Og De tænkte ikke på at gøre anklagemyndigheden opmærksom på sammensværgelsen, da sagen ramte aviserne?”
”Jeg læser kun internationale aviser, og der stod altså ikke noget om det dér. Jeg anede ikke, at de havde gjort alvor af det, før jeg blev indkaldt i sagen.”
”Anklagemyndigheden har ingen yderligere spørgsmål til vidnet.”
”Jeg har lige et par afsluttende spørgsmål.” Veibi sprang på benene og gik tilbage til vidneskranken.
”Var lyset slukket i dr. Fiskes soveværelse under akten?”
Han grinede. ”Nej da. Hvorfor skulle det være det?”
”Følte De Dem på noget tidspunkt sexchikaneret? Udsat for magtmisbrug?”
”Jeg forstår slet ikke spørgsmålene. Men nej til begge dele. Dr. Fiske er en ufattelig lækker dame. Og klog. Der findes vel næppe en mand på planeten, der ikke siger ja til en invitation fra hende.”
”Er han betalt for at sige det?” hviskede Figu. Jeg ignorerede hende. Men alt, hvad han sagde, lød godt nok som en ansøgning om hyrdetime snarest. Og så kan jeg ikke lide ordet ’dame’. 
Veibi sendte vidnet ud og bad om endnu et vidne, Cho Wasabi. Ham kunne jeg godt huske, og det skyldtes, at han var den eneste asiat, jeg nogensinde havde haft i min seng, eftersom jeg ikke tænder på folk med lige dén hudfold. Tag mig udenfor, og skyd mig, men sådan er det altså. Og så havde jeg engang en frygtelig oplevelse med en kinesisk kvinde, der ikke havde nogen numse, og som jeg senere alligevel greb i at forrette for åben dør i et cafeteria i Lissabon. Det var lidt af et mysterium. Optrinnet var ikke ansvarlig for at udvirke en aversion mod asiater, men jeg er sikker på, at det i det mindste bestyrkede en allerede eksisterende modvilje. 
Men ind kom Cho, et af de morsomste mennesker jeg nogensinde har mødt, og før han satte sig i vidneskranken, bukkede han dybt for mig og sagde, at det var ære. Hvad der præcist var en ære, vidste jeg ikke, men jeg hyggede mig.
Veibi gennemgik præcis den samme spørgerunde med Cho, som han havde udsat Vanderson Anderson for, og fik præcis de samme svar. Cho anede heller intet om retssagen, før han blev indkaldt. Det stod heller ikke på forsiden af de aviser, han læste, eftersom han kun interesserede sig for økonomisk kriminalitet. Jeg tænkte, at det denne retssag egentlig ville kunne rubriceres som forsøg på økonomisk kriminalitet. 
Jeg var på nuværende tidspunkt sikker på ikke at blive dømt og prøvede forgæves at læse noget i DeAnn Salcidos ulæselige ansigt. En opkogt Molly van der Lien rodede frenetisk i sine papirer og mumlede tilsyneladende hele sætninger til sig selv. Herefter skridtede hun hen til dommeren, og Veibi rejste sig og gjorde dem selskab. Næppe hørlige eder og forbandelser fra Molly van der Lien blev modtaget af dommeren, og jeg opsnappede også ”falske anklager” fra Veibi og ”elendig efterforskning” fra Molly van der Lien. Efter en længere ophidset debat med dommeren, blev retsmødet pakket sammen. 
”Hold kæft, et bundt amatører,” sagde Veibi hovedrystende, da han pakkede sine papirer ned i mappen. Javist, tænkte jeg, men hvis vi ikke havde haft Lorettas oplysninger?.
De slukørede bistandsadvokater rejste sig uden at have være i spil med krav om erstatninger.
Og så gik vi ud, Figu, Veibi og jeg. Cho overfaldt mig på trappen og fortalte mig, hvor begejstret han i sin egenskab af leder for politiets Kontor for Økonomisk Kriminalitet havde været for mit seneste foredrag om profilering af økonomisk kriminelle og forebyggelsesaspekter i håndteringen af økonomisk kriminalitet, som jeg havde holdt i Politihistorisk Forening for to måneder siden. Jeg takkede behørigt, og så fortalte han en vits om en kineser, en vietnameser og en sydkoreaner, der gik ind på en bar, men jeg hørte slet ikke efter, for mens han fortalte, pilede de fem grimrianer hurtigt forbi os med nedlukkede øjenlåg.
Veibi standsede ved døren. Gennem vinduet ved siden af døren kunne vi se, at demonstrationsflokken stadig holdt stand uden for domhuset og nu fejrede de fem med tilråbet MEN TOO, MEN TOO, MEN TOO. 
De fem blev stående på trappen og lod sig hylde med næverne i vejret. Hvad var der sket med selvkritikken og realitetsopfattelsen? Måske jeg kunne finde noget om emnet i Guide til purunge sluts. Mere pressende: Hvordan kom vi overhovedet ud herfra?
Nogle betjente gelejdede os hen til bagindgangen, som revolutionens fortrop ikke mandsopdækkede, eftersom begrebet bagindgang tilsyneladende slet ikke var en del af deres dagsbevidsthed.
Når jeg omsider var sikkert hjemme, måtte jeg få Figu ud ad døren, og Rengøringsassistenten Roger ind. Joggede hun ikke på et tidspunkt? Var der ikke noget om det? Ellers måtte hun få en benzo.
33

Figu gad ikke jogge. Det ville få det til at dunke i hendes gipshånd, sagde hun. Så sendte jeg hende i stedet i supermarkedet; faktisk bad jeg hende tage ud til det indiske supermarked i Vestcornwell, over fjorten kilometer væk, under påskud af, at det var det eneste sted, jeg kunne få et bestemt krydderi, der ikke fandtes, men det sagde jeg ikke. Jeg bad hende bare købe et lille glas med noget, jeg til lejligheden navngav ’Magic & Strong’ fra Patak. Så gik tiden med det, mens jeg tankede Rengøringsassistenten Roger, en stjernestund, der kun blev afbrudt af, at Figu ringede og sagde, at de ikke havde ”Magic & Strong”. Det var i særklasse ugodt af mig at bede hende køre bil med en brækket hånd, men det skulle til. 
Netop som jeg fulgte Rengøringsassistenten Roger ud til døren, ringede det på, og jeg åbnede for Selander, der gloede smilende på ham.
”Goddag,” sagde hun og rakte hånden frem, men jeg har opdraget ham godt, så han stak i stedet i løb forbi hende og ud gennem haven.
Jeg trak på skuldrene. ”Min nevø. Han er ikke i orden i hovedet,” sagde jeg og lod sigende min pegefinger rotere ud for tindingen. 
”Sikken sød fjordis,” sagde hun smilende.
Sikke noget vrøvl. 
”Jeg synes, du rasler?” sagde jeg, da jeg var kommet ind i køkkenet, hvor hun trak den ene champagneflaske frem efter den anden og stillede dem på køkkenbordet. ”Vi skal fejre det,” sagde hun og så fræk ud, altså: så fræk som en hest nu engang kan se ud.
”Hvor ved du fra, at der er noget at fejre?”
”Jamen raring! Jeg var der jo. Så du mig ikke? Jeg sad ved siden af Sam og Loretta.”
Jeg var målløs. Jeg havde hverken set hende, Sam eller Loretta.
”Undskyld. Jeg må have været nervøs og opslugt.”
”Ja, men du var god! Iskold. Jeg elsker det, yndlingsmenneske!”
Nu kom Figu tilbage, slukøret og tomhændet. Hun havde mødt Joke i Sing Songs forstadssupermarked. De havde stirret på hinanden fra hver sin side af køledisken, og Joke havde bedt om godt vejr og puttet en pakke plantefars ned i kurven. ”Jeg sagde, at jeg skulle tænke over det og fortalte hende i øvrigt, at vi holdt lidt fest i aften for at fejre, at du var braget gennem dagen. Så gik hun i sort, vendte sig og forlod supermarkedet uden sine varer, satte bare kurven og gik.”
”Kan I ikke sætte jer ind i stuen og hygge jer lidt med nyhederne eller de purunge sluts,” foreslog jeg. “Jeg bliver lige nødt til at gå i bad.” Det bliver jeg altid nødt til, når jeg har haft besøg af min nevø, var jeg lige ved at tilføje. 
Jeg tillod mig et karbad, for jeg følte mig afkræftet. Inde fra stuen hørte jeg indimellem Selander og Figu grine højt og rungende. De så nok tegnefilm. Trods den lejlighedsvise støj faldt jeg lidt hen, indtil Selander kom ind og satte sig på lokummet med Guide til Purunge Sluts i hånden. ”Jeg er fan af din veninde. Noget af en furie. Hør her, det her er bare fra indledningen – hvor hun tester, om læseren er i målgruppen, altså om han eller hun er en purung slut, der er i gang med at tage en beslutning om at blive en levedygtig amazone: ’Mener du, at du er en social konstruktion, som du ikke kan tage ansvaret for? Sidder du fast i den rådne grøntsagsskuffe, hvor de andre klæbrige vrælere opbevarer deres skimlede neuroser?’” Selander grinede hårdt. ”Når hun kommer til byen igen, skal du invitere mig. Jeg vil møde hende.”
”Hun er forfærdelig.”
”Ja, er det ikke skønt? Må jeg låne bogen?”
”Du må få den.” 
”Ham der Michelle kunne virkelig trænge til en tur gennem Guide til purunge sluts. Vi har lige siddet og dyrket hans youtube-kanal. Han indledte sin karriere med en hel stribe offentlige jeremiader, der gik ud på at give alle andre skylden for hans elendige liv. Nå, men hvis du har tænkt dig at gå langsomt i opløsning – misforstå mig ikke, det er dig velundt – så går jeg lige ind og kigger på de kommercielle vlogs, han har lavet.”
”Jeg ved ikke, hvad en vlog er,” sagde jeg døsigt og fuldstændig ligeglad. Alting var bedre i gamle dage. Før vlogs.
”Det er vist bare blogs på video, og nu ser jeg dem altså. Politiet fandt nemlig for en formue i stoffer hjemme i hans hus – udover to insulinpenne, hvad sagde jeg? Han er diabetiker, ikke insulinkrævende, kan øjensynlig bare godt lide at stikke sig. Brrr! Nå, Sam fortalte, at han tjente penge ved at reklamere for makeup og visse hjælpemidler til transer. Jeg vil se dem om makeup. For jeg er jo helt blank på sådan noget. Og jeg bliver ikke længere glad, når jeg ser mig selv i spejlet.” 
Da jeg omsider, iført frottéturban og badekåbe, satte mig i sofaen ved siden af Selander og Figu og kiggede med, spærrede jeg øjnene op. Den smukke mand, der var kvinde, var i gang med at fortælle sine følgere, hvordan mænd kunne feminisere deres ansigter. Selander, hvis ansigt som sagt var ganske maskulint, tog noter. 
”Hej, her er din Michelle, klar til at fortælle dig, hvordan jeg feminiserer mit ansigt,” messede han skabet og med en foruroligende dyb stemme. ”Ikke fordi der findes ét feminint ansigt – jeg fortæller bare, hvordan jeg kan lide at lægge makeup.” 
Michelle, der i videoen optrådte med barberet isse, fortalte, hvordan han ved hjælp af highlights gjorde hagen mindre og mindre kantet, fik kinderne til at se tykkere ud, næsen til at syne smallere og panden mindre. Der var også noget med afstanden mellem næse og overlæbe, som jeg aldrig havde tænkt over før. Jeg fandt lommespejlet i kalveskindstasken og inspicerede området omkring næse og overlæbe og fandt det egentlig tilstrækkelig feminint. Så ringede det på døren. Mit liv i en nøddeskal.
”Figu?”
Hun rejste sig og tog tjansen, men kom kort efter tilbage.
”Undskyld, jeg afbryder, men Joke står i døren og vil tale med dig, Fanny.”
Hvad var der nu pludselig i vejen med at smække døren i hovedet på uinviterede, irriterende mennesker? Jeg rejste mig og gik ud til døren, trods frottéturban og badekåbe.
”Kan vi ikke blive gode venner?” spurgte hun med bedrøvet ansigt. 
Her burde jeg have fulgt mit eget råd og smækket døren i hovedet på dette uinviterede og irriterende menneske, men i stedet sagde jeg: 
”Det er der ingen grund til, men øjeblik. Bliv stående lige dér.”
Jeg smuttede ind i stuen, fandt Guide til Purunge Sluts i Selanders taske og gik tilbage til Joke, der heldigvis stadig befandt sig på den rigtige side af dørtrinnet.
”Vi to skal ikke være venner,” sagde jeg. ”Men jeg tror, at du kan få gavn af denne bog,” sagde jeg og rakte den til hende. ”Den vil få dig til at forstå, hvorfor vi ikke kan være gode venner.” På trods af at jeg netop havde foræret hende bog, viste hendes ansigt tegn på at være ved at gå i opløsning. Jeg lukkede stille døren.
Inde i stuen griflede Selander løs i sin notesbog. ”Jeg vil gøre alt det, han siger, og nu skal jeg bare have alle remedierne.”
Jeg kiggede på videoen, som hun havde pauset på ingredienslisten. Han var sponseret af The Mary Quant Trans Selection, stod der tydeligt som overskrift. ”Han har lavet tyve forskellige makeup-videoer, denne her er bare basic,” sagde hun ivrigt. ”Dem skal jeg sumpe i weekenden.”
”Men kan han leve af det?” spurgte jeg.
”Han reklamerer også for et firma ved navn Transsensation, der sælger påhæftelige vaginaer med integreret urin- og sædflow og et svimlende udvalg af bryster – også gamle hængebryster ligesom mine, tænk, at man kan sælge den slags. Det dér firma, Transsensation, brander sig selv som kønstransformation uden kirurgi. Han har lavet nogle rigtig gode videoer, hvor han lærer transkvinder at skjule deres testikler ved at skubbe dem op i nogle rør, mænd har, og trække penissen helt bag i numsen med spandextrusser, så man kan gå i byen uden bule. Dybt fascinerende.”
”Men kan han leve af det?”
”Dét kan han, godt endda,” sagde en stemme med et svagt anstrøg af polsk accent. Vi kiggede op og så Sam stå i døren. Han havde igen redt håret. ”Og så spæder han til med at sælge lidt narko.”
”Hvordan er du kommet ind?” spurgte jeg rædselsslagen, sprang på benene og fór ud på badeværelset med hænderne for mit nøgne ansigt. 
”Den var åben. Og hende Joke sidder på trappestenen og læser i en bog og græder,” hørte jeg ham sige fra den anden side af den lukkede badeværelsesdør. ”Bare en observation. Jeg klager ikke.”

Da klokken var kommet om på den anden side af 20, sad vi alle sammen ved bordet og drak Selanders champagne og ventede på advokat Veibi, der ville medbringe farseret vagtel med morkel-trøffel-sauce. Jeg havde trukket mit uheldige restlager af franske vine op og stillet dem på køkkenbordet. Så kom jeg omsider af med dem.
”Jeg vil have hævn,” sagde jeg med mit perfekt makeuppede ansigt. ”Over Hanif og Bram og P.J., over dommer Salcido, hele anklagemyndigheden, de fem grimrianer og alle de røvhuller, der har medvirket til den farce. Jeg vil have hævn.”
Selander åbnede munden for at tage P.J. i forsvar, er jeg sikker på, men jeg kom hende i forkøbet: ”Ikke et ord om, at P.J. er en fruktansvart mumsig pussgurka eller noget andet åndet,” sagde jeg til hende og skruede surmulen på. 
”Bram? Sagde du Bram?” spurgte Sam. ”Vores Bram Sam Jones?”
”Selv samme,” sagde jeg.
”Hvad har han gjort?”
”Samarbejdet med Hanif om at stalke mig. Det ligger alt sammen i den mappe, jeg lagde på dit skrivebord for lang tid siden.” 
”Der ligger sgu så meget. Og som du ved, har jeg haft lidt travlt. Bare fordi DNA’en passer, og fingeraftrykkene passer, og Michelles alibier for de pågældende aftener er ikkeeksisterende, så erklærer han sig stadig ikke skyldig. Den skyldige er hans barndom, hævder han igen og igen. Han taler og taler og taler om sin onde mor, der aldrig støttede ham, om faren, der altid holdt med moren, fordi han ikke gad andet; og han taler om en ond pigegruppe, der mobbede ham i årevis, uden at nogen stoppede den. Han giver den onde mor og den onde pigegruppe skylden for alt, hvad der sidenhen hændte ham: de dårlige karakterer i skolen, der igen var skyld i, at han aldrig fik en uddannelse, der igen var skyld i, at han aldrig havde nogen penge, og nu kan jeg ikke huske, hvem eller hvad der var skyld i, at han ikke engang kunne holde på job som avisbud, lagerarbejder, rengøringsmand – i hæren kunne de heller ikke holde ham ud. Han holdt en uge som værnepligtig. Det var en ’idiot-sergents’ skyld. Han mobbede ham også, så en dag ’smadrede’ vores ven ham ’fuldstændig’. Så blev han trukket i retten, og bagefter var der 0 soldat, men til gengæld en rigtig ’lorteanmærkning’ i hans papirer. Maksimalt uretfærdigt, hvis man spørger ham. Så det var hærens skyld, at han blev narkoman. Og nu kunne han slet ingen jobs få, og det var så også en eller andens skyld. Så han var en stakkel, som alle pissede på, indtil han kom ind i det her ’inkluderende’ miljø …”
”Det er simpelthen det mest manipulerende ord,” sagde Figu.
”Hvilket?”
”Inkluderende. Det betyder, at man skal synes, at alt mulig pis er fedt. Ellers er man ekskluderende, og ekskluderende er det nye ondt.”
Sam glippede lidt med øjnene og forstod vist ikke, hvad Figu sagde, så han snakkede bare videre. ”Ja, han havde omsider mødt nogen freaks, der var lige så forstyrrede som ham selv og ’omfavnede’ ham – hans ord, også klamt, ikke? Han var i hvert fald ikke længere bare en starut, der var ’syg i roen’, men en, der nu badede i kærlighed fra ligesindede og lærte at ’kapitalisere’ sine talenter, og det betyder, at han flere gange om ugen udsendte nogle skrækkelige ’digte’ …
”Næ, hvor fint,” udbrød Selander, ”dem må vi høre.”
”Why not,” sagde Figu og rejste sig og hentede remoten, ”mens vi venter.” Hun tændte fladskærmen på væggen, og Selander, som sad med ryggen til, rykkede stolen ud til siden.
34

På skærmen så vi et tomt rum, tomt og bart. Døren åbnede sig, og Michelle kom ind. Hun var iført en lyserød spandexkjole, hudfarvede nylonstrømper og grønne regnstøvler. Hendes lange, lyse hår krøllede i spidserne, og hun smilede til kameraet og stillede sig i sikker bredstilling. Hun lignede en kvinde, gik og stod som en mand. Og så gik hun i gang. 

”Jeg MESSER & MISSER & pisser på dem DAGEN LANG
på LEBBEMISSERNE MOBBETISSERNE SKALDEISSERNE & pigefisserne
RØVTUR RETUR & kun VILDvejen TILBAGE
DEN SAMME SANG UDEN ADGANG/ INDGANG & LANDGANG
OM MIG & fersk FJAMMER på fad & skål FOR DE PIKSVAGE
Jeg er subversivt superstiv
Absolut abortiv, siger mor den hor
konfrontativt kopulativ med underVERDENSunderliv
ET performativt bjergmassiv af TYREliv 
transformativt PRIMITIV
Hyperaktiv i mit klatrestativ
jeg SKRIVER det hele i vomitiv 
 
Sam rejste sig og udstødte en lang polsk ed, der nærmest lød som et langt, rullende brøl. Figu pausede videoen, så Michelle blev frosset til skærmen med åben mund og armene i en omfavnende stilling. ”Det gider jeg fandeme ikke høre på. Nu sætter mig ud på lokummet og mobbeskider piksvagt i dativ,” snerrede han og gik hen mod toilettet. ”Popierdolona kurwa.” Han smækkede døren efter sig. 
”Sure stodder,” sagde Selander. ”Jeg synes, det var väldig fint. Må vi ikke høre resten?” Figu satte videoen i gang igen, og Michelle sprang i live. Jeg bliver nødt til at indrømme, at det var en stil, jeg hurtigt blev træt af. Men jeg læste jo heller ikke skønlitteratur og vidste absolut ingenting om digte.

Jeg putter fissesaft på min mor/ FISSESAFT I MIN KROP. 
KÆLLINGEKRAFT I MIN MANDHAFT & MIT DRENGESKAFT
MIN PIGEKÆFT KØRER PÅ MAXBJÆF/ FULD VOLUMEN ELLER Unoderne op i røven & pop pop pop 

JEG ER EN SLIKPOSE/ JEG ER EN MÅNELANDING/ JEG ER SKØNHEDSPLETTEN PÅ SELMA HAYEKS HAGE

DER ER DYRESMAG I MINE HULLER 
dyrehørm & HUNDEHØM & RÆVEPIS i MINE GYDER
DER ER DYREDUNST PÅ DIN DYRE GRAV
JEG ridser det ind med min kniv: ALLE DINE KRAV
HER hviler MOR. hun lugtede af klov & DØDE AF KRAV
IKKE kram, bare krav
DEN VAR TIL DIG MOR
FOR DIT PLIDDERPLADDER ÆVLEBÆVLEBAVLE VÅSEDÅSE PLÆVER SLIDDERSLADDER VRØVLEBØVLE SNIKSNAKSNAK OM ingenting & tingeling & Hus & hjem

DET RAGER HVEM AT DU ER FRA GUDHJEM? ”JEG ER FRA GUDHJEM” DET RAGER HVEM?

Stik cykelpumpen i kussesumpen
PUMP pløjeHULLET FULD AF PANDA
PROP PØLSEVOGNen LÆNGERE OP END DE SMÅ FOSTRE KOMMER
der skal grus i maskineriet/ jord/ små sten/ skarp FLINT/ ting & sager pis & lort & lagkage 

nu kan jeg omsider lugte min egen begejstring.”

Hun bukker og siger: “Det var din Michelle med dagens digt. Hvis du kunne lide, hvad du hørte og gerne vil høre mere, så put penge i min poesi på Patreon.”
”Klamt!” sagde Figu. ”Skært, uforfalsket kvindehad.”
”Hvad er Patreon?” spurgte jeg Figu, som slukkede skærmen. 
”Et eller andet sted på nettet, hvor man kan publicere sine ting og sager og tigge folk om at betale for indholdet, tror jeg nok.”
Sam havde materialiseret sig igen og satte sig hovedrystende i stolen. ”Det dér,” sagde han og kiggede ned, ”er en meget syg mand.”
”Jeg tror ikke, Michelle kan lide sin mor …” sagde Figu. 
”Jeg synes godt nok heller ikke han kan lide … det kvindelige kønsorgan, men det har han jo allerede vist på anden vis,” sagde jeg. ”Men hvorfor vil han så så godt være kvinde?”
”Det vil han heller ikke. Han råber bare om hjælp,” sagde Figu.
Sam sukkede dybt. ”Han fortalte mig under afhøringen, at ’rigtig, rigtig’ mange kan lide hans ’digte’, og at han snart udgiver en digtsamling, og at folk betaler for det shit dér. Det tror jeg ikke en skid på. Hvis jeg havde hørt det lort, da jeg talte med ham, tror jeg oprigtigt, at jeg havde pandet ham én. Han er meget, meget dårlig for min mavesyre. Det var han allerede, før jeg hørte det dér. Derfor har jeg sat nogle andre til at få en tilståelse ud af ham. For til mig bliver han bare ved med at sige, at jeg spilder min tid, og så græder han, nej, han flæber som et barn, og han bliver ved. Jeg kan simpelthen ikke holde ham ud.”
”Gråd er en herskerteknik i den nye verden. Det siger Camille i Guide til purunge sluts,” sagde Selander, der ikke havde opdaget, at bogen var væk, og at dens nye ejer sad på min trappesten og græd.
”Muligt, men det dur ikke med mig,” snerrede Sam. ”Nu har jeg sat stationens ledeste stodder til at afhøre ham, så må vi se.”
”Nu er det altså nok med ham. Nu skal vi altså tale om mig og MIN mavesyre, Sam. Jeg vil have hævn. Du skal gøre plads til min hævn i din kalender, Sam, og som jeg forstår det, du siger, så har du masser af plads i den, nu hvor du har delegeret Tude-Michelle videre.”
Det ringede på døren, og jeg rejste mig og ilede hen for at åbne for vagtler med morke-trøffel-sauce og Veibi.
Men det var ikke Veibi. Det var Loretta med en spritny permanent. Da jeg gav hende et kæmpekram, så jeg over skulderen på hende silhuetten af en vejrbidt nordmand i vanlig Hugo Boss-habit stige ud af en taxa med en enorm papkasse i favnen. Vagtler! Bag ham kunne jeg lige ane resterne af den frygtelige kvinde fra den nye verden, der netop da forsvandt om bag hækken.
Herpå drak vi os fra sans og samling, disciplineret, reglementeret og helt efter bogen.
35

Jeg drikker. Det kan jeg ikke løbe fra. Jeg værner mig mod verden med Vecchia, beroliger konstant mig selv og holder en stabil promille dagen lang, dag ud og dag ind. Det kræver mit sarte nervesystem. Mit velbefindende forlanger det, og nej, du skal ikke holde dit foredrag nu. Dog er jeg meget, meget sjældent fuld. Manglende kontrol overlader jeg til andre. Men den aften var en undtagelse. Vi blev alle sammen meget, meget fulde og sagde mange og meget, meget frygtelige ting. Det sidste jeg huskede, var, at Sam faldt i søvn i yndlingslænestolen med fodstøtte, og at Lisa lagde et tæppe over ham. 
Jeg gik i seng og sov elendigt, stabilt i gråzonen mellem vågentilstand og søvn, og vågnede indimellem helt fra forfærdelige drømme. Jeg drømte, at jeg var en mand, der besteg en kvinde, og det føltes på én gang fremmed, velkendt og magtfuldt; på et tidspunkt i løbet af den drøm, blev jeg klar over, at jeg ikke var en mand og vågnede med et lille skrig og konstaterede, at Figu sov dybt og snorkede en anelse. 
Jeg drømte min sædvanlige drøm om en lille, hemmelig lejlighed uden bad, som mit hoved i drømme indimellem mente, at jeg ejede, men denne gang var den så lille, at jeg fik klaustrofobi og vågnede med et lille gisp og åndenød. Når jeg siger, at jeg vågnede, er jeg ikke engang sikker på, at det var det, der skete. Det føltes bare, som om jeg vågnede. Det er vel det, der karakteriserer dårlig søvn, at man føler sig vågen, indimellem vågen, men i virkeligheden bare sover så let, at det opleves som en vågentilstand. Jeg drømte om en skov af trætte træer, der duftede af en fremmed kvindeparfume. Og måske skyldtes parfumedrømmen, at der på et tidspunkt i løbet af natten befandt sig et menneske iført denne fremmede parfume i mit soveværelse. 
Jeg har altid sagt og altid ment, at en ældgammel del af min hjerne var klogere, betydelig klogere, end den jeg bare bruger til en helt almindelig dag på kontoret med alt, hvad det indebærer af tilegnelse af stof, ræsonnementer og generel tankevirksomhed. Det er den klogere del, jeg kan lokke frem på særlige steder og ved særlige kneb som taktfasthed. Metronomens klik, bilernes susen, togenes kommen og gåen – alt det dér. Og så kan den klogere del af hjernen finde på at melde sig i drømme. Det er i drømme, at jeg får de geniale indfald, og ofte er jeg vågnet midt om natten, fordi et indfald var så genialt, at det vækkede mig. Mange svære profiler er blevet færdiggjort på denne måde.
Drømmen om parfumeduft var enkel: Rummet var Kælderen, som jeg plejede at arbejde i, men nu kæmpestort og med dystert grå vægge. Der var hundredevis og hundredevis af parfumeflakoner på et uendeligt antal hylder. Jeg gik fra flakon til flakon og indsnusede den ene parfume efter den anden, og det tog lang tid, før jeg opdagede, hvad jeg i vågentilstand ville have opdaget med det samme – at det var den samme parfume i alle flakonerne. Ikke en særlig klog drøm, kan man indvende. Men mens jeg stod med næsen i flakon, blev lugten langsomt sødere, og en sværm af bier kom nu summende imod mig, omringede mig og satte sig på mig; kun én af dem stak mig. Og det stik var det sidste, jeg mærkede, før alting blev først sort og drømmeløst og derpå et mareridt. Hvor var så det kloge, vil man spørge? Det kloge var, at drømmen informerede mig om, hvad der skete, mens jeg sov, hvilket Figu og Lisa senere fortalte på en helt anden måde. 
Lisa og Figu vågnede ved tolvtiden, begge på grund af frygtelige drømme, der havde karakter af hallucinationer. Figu blev flået og spist af zombier, og Lisa blev obduceret levende. Da de ledte efter mig, fandt de ingenting, bortset fra en injektionspen, der var smidt på tæppet i soveværelset. De efterlyste mig med det samme og forlod derpå mit hus gennem en dør, der dinglede forslået på sit hængsel, lukkede den, så godt de kunne, og tog så ind på retsmedicinsk. Her fik de taget blodprøver for at se, hvad der kunne være i deres blodbaner, og afleverede samtidig injektionspennen til undersøgelse. Og mens de ventede på prøverne, gik de hen til politistationen for at bese nattens skader. Demonstrationen var væk, og kun affald i form af slikpapir, anarkistflag, cigaret- og jointskod, ituslåede flasker var tilbage.
Normdumperne havde taget ansvaret for den bombe, der havde sprængt hele indgangspartiet væk. Der lå murbrokker og glas overalt, og CG-News var i færd med at filme en flok kriminalteknikere, der som hvide spøgelser var i gang med at fotografere og indsamle beviser. Sam stod midt i det hele, rødøjet og hvid i ansigtet, og lod sig interviewe af en journalist fra CG-News, men Selander og Figu fik fat i ham bagefter og fortalte, at jeg var forsvundet i løbet af natten.
De gik tilbage til Retsmedicinsk og satte sig til at se CG-News på tv’et i kantinen. Her kørte nyhedsdækningen i sløjfe og vekslede mellem klip fra katastrofen ved politistationen til efterlysninger af voldstiltalte influent Michelle Hatter og derpå af mordtiltalte og studerende Dennis Trefay, illustreret af de fotos, der var blevet taget af dem i forbindelse med anholdelsen. Billedet af Hatter blev efterfulgt af et photoshoppet billede af ham iført den paryk, der manglede i hans paryksamling, som det besøgende SWAT-team havde taget billeder af første gang, de aflagde besøg i hans lejlighed. Billederne var hos Europol og hos det lokale politi overalt i Europas Forenede Stater. Hatters MiniCooper var også efterlyst. Grænserne var lukket. Alle veje ud af byen var afspærret. I et interview beklagede byrådsformand Tilly Johansson situationen og tog medansvar for bombningen. Normdumperne havde i en telefonbesked indtalt på hendes telefonsvarer kl. 02.00 den nat, umiddelbart før detoneringen, taget ansvaret for bomben og henvist til Byrådets uheldssvangre beslutning og konsekvenserne for den transkønnede subkultur i Cornwell-Grafton. Herpå var de gået under jorden. Det vil sige: Det var de i forvejen. Ingen anede, viste det sig, hvem de var. Nærmere eftersyn afslørede, at deres hjemmeside var lige så anonym som Anarka-Feministernes, bare en masse ord og blogs og tilbud – men ingen ansvarlige, ingen navne. Og selvom Normdumpernes hjemmeside indeholdt mange konkrete tiltag herunder tilbud om gratis ”’undvisningstilbud’ for alle 7. til 10.-klasser i Cornwell-Grafton, der har til formål at mindske mobning og mistrivsel relateret til køn og seksualitet”, var der heller ingen navne på hverken kontaktpersoner eller undervisere at finde. Det undervisningsmateriale, der var fremsendt til Byrådet, og som Byrådet havde til hensigt at undervise politiet i, var også fremsendt under et fingeret navn. Der var ingen lokaler tilknyttet organisationen, der ikke var en organisation, men alene et anonymt pop-up-fænomen, som eksisterede det ene øjeblik og var væk det næste. Efter interviewet med Tilly Johansson kom efterlysningen af mig. Det seneste officielle billede, der var taget af mig, cirkulerede nu på nyhederne. Sidst set i eget hjem ved midnat.
Figu græd utrøsteligt, da de viste billedet af mig, fortalte Selander; hun sagde, hun kunne mærke, at hun aldrig ville se mig igen. Det må have været en af de ’underlige’ bivirkninger af det stof, de var blevet bedøvet med. Ketamin, fortalte laboranten Selander og Figu, da hun omsider var færdig. Stoffet blev primært brugt til bedøvelse af heste forud for kirurgiske indgreb, heste og ikke mennesker, på grund af de hallucinogene bivirkninger – der igen gør, at stoffet er populært som rusmiddel. Jeg har personlig aldrig betalt penge for at få det dårligt, men dér kan man bare se.
Mens de så på billeder af mig og en morder og en voldelig kriminel i frokoststuen, drømte jeg, at jeg var et lille, rødt egern, der pilede op og ned ad et træ, helt uvidende om, hvad der var sket mig. Det var helt fantastisk at være så lille og så adræt, og jeg ville gerne blive i drømmen, men vågnede af smerterne og fordi jeg frøs. Et sted ude i horisonten indvarslede solen dagens komme med en fed, rød bræmme. Jeg kiggede ned ad mig selv, så godt morgenskumringen tillod og så godt, jeg kunne uden at løfte hovedet nævneværdigt. Kirsebærfarvet silkenatkjole, nu med flænger og store plamager, der fremstod sorte på natkjolen. Jeg turde ikke bevæge mig, fordi jeg var bange for at gå i stykker, og gennemgik i stedet alt, hvad der gjorde ondt, og det var især min næse. Jeg var sikker på, den var brækket. Jeg tog forsigtigt pegefingeren op til min bankende næse og berørte den let. Der var små flager af indtørret blod på fingeren, da jeg kiggede på den. Jeg famlede rundt i grus og sten efter min taske som en fugl med brækkede vinger, men der var jo ingen taske, ingen telefon, kun mig i gul, blå og blodig forfatning, farver, der passede til smerterne. Næsen gjorde så ondt, at det resterende blegnede, mit ene øje, som jeg næsten ikke kunne åbne, min ryg, der føltes, som om jeg havde fået tæsk med en pisk med jernpigge, og så forbigik det heller ikke min opmærksomhed, at jeg efter al sandsynlighed var blevet voldtaget af et æsel med syrepik. Jeg prøvede at lukke øjnene og igen blive til et blødt, lykkeligt egern med en stor busket hale, men det var ikke længere en mulighed. Jeg frøs helt forfærdeligt, og hele kroppen sagde nej. Jeg blev nødt til at rejse mig op og komme på hospitalet. Nu.
Solen var stået op, da jeg omsider fik rejst mig op i siddende stilling, og det fik mit hoved til hamre forfærdeligt. Foran mig tårnede et bjerg af plasticaffald sig op. Ved siden af det var der endnu et. Lige meget, hvor jeg kiggede hen, lå der plasticaffald. Medmindre jeg drømte eller hallucinerede, var jeg havnet på en plastickirkegård, som – måtte jeg sande, da jeg fik øje på hømhømen ved siden af mig – også vikarierede som fristed for hunde. Jeg rejste mig op, og hele verden blev skæv og begyndte at rotere. Jeg satte hænderne på knæene og fik hold på mig selv. Var der mon ikke et menneske her på plastickirkegården, en plastickirkegårdsmedarbejder, en hundelufter, en hjemløs, hvem som helst? Jeg rejste kroppen op igen. Nej. Der var ingen mennesker her. Jeg anede ikke engang hvilken retning, jeg skulle bevæge mig i, men prøvede langsomt at stavre forbi plasticbjerget umiddelbart foran mig. Omme på den anden side var der endnu et plasticbjerg. Jeg trådte ud til siden og fik et glimt af flere plasticbjerge – så langt øjet rakte, var der plasticbjerge. I den anden retning var der græsmarker, uendelige strækninger af højt gulligt græs uden dyr eller maskiner eller noget som helst andet end græs, som til sidst forsvandt i klodens krumning. Jeg måtte befinde mig langt ude på Skoiten, hvor ingen mennesker har nogen grund til at komme.
”Hallo,” råbte jeg så højt, jeg kunne. Men det var, som om lyden landede fladt et sted og forsvandt. Jeg humpede ned langs rækkerne af plasticbjerge og prøvede at tømme min hjerne, men i stedet for at blive tom, fyldtes den op af hævnfantasier, den ene værre end den anden. Inden i min hjerne savede jeg alle lemmer af Michelle Hatter, der til min store glæde skreg og skreg. Jeg opløste Stankelbenet i lud, puttede ham levende i en kæmpegryde med syre og rørte rundt og sang Wild Witch Lady fra min ungdom, om heksen, der havde giftig læbestift og syrespyt, og hun var mig. Og så blev jeg svimmel og måtte sætte mig. Det skulle jeg aldrig have gjort, for bagefter kunne jeg ikke komme op, og da jeg igen alligevel var kommet på benene, roterede hele verden. Tiden var for længst forsvundet. Men at dømme efter solens stilling, var det blevet formiddag, mens jeg havde tilbagelagt fire hundrede meter.
Skæbnen måtte have fået ondt af mig, for nede forenden af de uendelige plasticbjerge var der en vej, der kun kunne føre i én retning, så jeg var lykkeligt befriet for svære valg. Jeg gik og gik, mens jeg skiftevis tudede og forbandede alle, der ikke var her for at hjælpe mig, og jeg satte mig ned og rejste mig op og satte mig ned og rejste mig op. På et tidspunkt satte jeg mig ned, og så var jeg pludselig væk.
36

Da jeg slog øjnene op, var jeg tøjret til et dropstativ, hvorfra der tilflød min venflon og derfra den store junkievene i håndoverfladen et eller andet behageligt. Jeg kunne regne ud, at jeg befandt mig på Cornwell-Grafton General, for gardinerne var mørkeblå og væggene var lysegrå. Min kalveskindstaske stod på sengebordet, og pludselig virkede verden næsten normal. 
Figu kom ind med et krus kaffe og udbrød: ”Du er vågen!”
Hvad siger man så? 
”Giv mig din kaffe,” sagde jeg. Hun lystrede, og det var saligt. Jeg beholdt kruset og opdagede ved samme lejlighed en forbinding om min venstre hånd.
”Hvad er det?” sagde jeg og nikkede mod hånden.
”En lille fraktur.”
”Hvor længe har jeg været her?”
”Et par dage. De har været søde ved dig og holdt dig i en lille koma et par dage, fordi du havde så mange skader, at de ville give dig lidt fred.”
”Spejl!” 
Hun dykkede ned i tasken og fremdrog mit makeupspejl og rakte mig det.
To kæmpestore rødblå øjne, det vil sige, mest opsvulmet, glinsende kød, der næsten dækkede for øjnene. To flænger ved øjenbrynene havde fået et pænt antal sting, og tre sommerfugle holdt et par mindre sammen i panden og på kinden. En kæmpemæssig opsvulmet næse, der lignede en boksertud.
”Har jeg brækket næsen?”
”Sandsynligvis. Hævelsen skal lige falde, før de kan kigge på den.”
”Hvad er der ellers sket med mig?” Jeg lagde spejlet på bordet.
”Du havde fået den helt store vaginaltur, og han havde efterladt et … digt til dig … deroppe.”
Tanken om, at den psykopat havde haft klør fem i min vagina, gjorde mig syg i hele kroppen, på samme måde, som hvis man er kommet til at spise noget virkelig ulækkert og så ikke ved, hvad man skal gøre ved sig selv. Ja, sådan var det. Som dengang jeg slikkede noget brunt af min finger i den tro, at det var chokolade, som jeg lige havde spist, men som viste sig at være … noget helt andet. 
”Hvad skrev han?” sagde jeg sammenbidt.
”At han burde have dræbt dig som den værdiløse TERF, du var--”
”Så sæt dog en ny plade på.”
”… men at han ikke gad sidde i fængsel for din skyld. Rimet. Lang smøre med masser af stavefejl, men det var i hovedtrækket det, der stod. Politiet har det.”
Omsider gik det op for mig. ”Sig mig engang – sidder han ikke i fængsel?”
Figu fortalte mig alt, hvad der var sket, og at han og Stankelbenet var over alle bjerge. Og at det ikke var min skyld.
Nej, hvordan i himlens navn skulle det være min skyld? Det var ikke min skyld, hvis de ikke blev fanget. Det var ikke min skyld, hvis de ikke blev dømt. Og det var da slet ikke min skyld, hvis de blev bombet ud af et fængsel. Jeg skulle profilere. Resten var andres opgaver. Det ændrer ikke på, at det ærgrede mig.
”Michelle Hatter er blevet set i London, Rom og Milano, forlyder det,” oplyste hun.
”Han lyder som en parfume,” sagde jeg. ” … som McDonald’s og Armani.”
”Så du ham?” spurgte hun.
”Jeg så ikke nogen. Men det er jo hans signatur.” Jeg pegede på mig selv. ”Ligesom resten, bare værre.”
”Ja, og det var også hans DNA, de fandt ud over dig.”
Ulækkert. Jeg skuttede mig og tog en slurk kaffe til. Det var simpelthen verdens bedste kaffe.
”Hvad havde han bedøvet mig med?”
”Han havde givet os alle sammen et bedøvelsesmiddel, der fortrinsvis bruges til heste. Ketamin, tror jeg, det hed. Ah, for øvrigt – se lige dit lår.” Hun hev dynen til side, så jeg kunne jeg, at der var ridset TERF! med en kniv midt på låret. Det var dybt. 
”Kan det fjernes?”
Hun trak på skulderen. ”Aner det ikke. Det må du spørge lægen om. Nå, ja, ham dér din lille rengøringsven? Han kom og spurgte efter dig og brød sammen i gråd, da jeg fortalte ham, hvad der var sket.” Hun pegede på en lille buket tulipaner. ”De er fra ham.”
Jeg fik øje på alle blomsterne og blev rørt i min bøvede morfinglæde. Rørt og skamfuld. Jeg havde aldrig fået købt det barbersæt fra Maison Lambert.
”I forgårs havde Sam Hanif og Brad til forhør, og i dag er de også væk. Det må du spørge Sam om, jeg ved ikke så meget.”
I samme øjeblik stak Veibi sit hoved ind ad døren.
”Du er er anstændig? Og vågen – godt.” Han skridtede hen til sengen og stak mig en domsudskrift. ”Den kom i forgårs. Du er frikendt, med to stemmer mod én. Og gæt, hvem der ville have dig dømt?” Jeg gloede målløs på ham og sagde ikke et ord.
”Der er vildt gang i den hos anklagemyndigheden,” fortsatte han. “For det første taler de om at anke sagen til landsretten. Anklagemyndigheden mener, at de to domsmænd har ageret sexistisk.” Han rystede på hovedet. ”De vil gøre det til en ligestillingssag – de er helt væk fra vinduet. Og Salcido holder møder med P.J. i ét væk.”
”De kommer på listen,” sagde jeg. ”Min liste.”
”Hold nu op,” sagde han irritabelt. ”Her er det bedste: De to domsmænd har i en kommentar i dag i Cornwell Bugle fortalt, at advokat Salcido prøvede at bestikke dem til at dømme dig skyldig. De kræver en undersøgelse. I mellemtiden har både Salcido og P.J. udtalt, at de vil af med domsmandssystemet. De mener ikke, at retstilstanden i landet er tjent med mennesker, der ikke ’forstår loven’ og med andre ord er inkompetente. Og mens de langsomt mister mere og mere af deres hjernemasse, trækker vi de fem i retten for falske anklager, så kommer de en tur bag tremmer, og du får en masse penge. Det gør jeg i øvrigt også. Heh! Nå, jeg har et møde. Vi snakkes.” Og så var han ude af døren igen. Ikke så snart havde han lukket døren, før han åbnede den igen og stak hovedet ind.
”Nu gør du ikke noget dumt, vel?”
Jeg kiggede uskyldigt på ham og smilede. Det pæne menneske kendte mig slet ikke. Han troede bare, jeg var selvfed og bragesnakkede. Han lukkede døren bag sig og lod mig og mit smil være i fred.
”Åh, nej, Fanny,” udbrød Figu. ”Jeg kan se det på dig.” 
Jeg smilede endnu bredere og gentog, hvad jeg tydeligt og tværs gennem min betydelige beruselse huskede at have sagt, den aften vi spiste vagtler i morkel-trøffel-sauce: ”Jeg vil have hævn. Over Hanif og Bram og P.J., over dommer Salcido, hele anklagemyndigheden, de fem grimrianer og alle de røvhuller, der har medvirket til den farce, nu også inklusive Michelle Hatter og Stankelbenet.” 
Sidst jeg sagde det, havde jeg et perfekt makeuppet ansigt. Denne gang havde jeg et perfekt forslået fjæs – med videre. Ellers var der principielt ikke noget, der havde ændret sig. 
”Du er bare vred nu. Det går over. Det er smerterne. Skal jeg bede dem om at skrue op for droppet?” Hun så alvorligt bekymret ud, og jeg vurderede, at det var lige før hun bogstaveligt talt vred hænder. 
Da jeg ikke svarede, stormede Figu ud ad døren, og mens hun var væk, hørte jeg et ekko af Loretta i mit indre øre: ”Du kan også leje en morder, hvis du lige står og mangler.” Men Loretta: Folk som mig behøver ikke leje en morder. Mike Tyson tog i øvrigt også fejl. Han hævdede, at alle havde en plan, indtil man slog dem hårdt på munden. Men Mike, honey: Visse mennesker laver først planerne, når de bliver slået hårdt – på munden, hvor som helst det gør ondt.
Figu kom ind med en læge og hævdede, at jeg havde sorte tanker, og at der skulle skrues op for mit drop.
”Sorte tanker? Nonsens,” sagde jeg, der udmærket vidste, hvordan man fik mere morfin på et hospital. ”Jeg har bare så satans ondt over det hele.” Sådan gør man.
Han justerede på droppet, forsvandt ud på gangen til det hvide tøj og de bløde hæle; Figuretta så til i tavshed, mine øjne lukkede sig, jeg begyndte at forsvinde, lige så stille, lidt efter lidt. Regnen trommede mod ruden, døren lukkede sig, og jeg var alene med mit åndedræt.
Her lå jeg så, en olding i en våd tid, en kvinde uden genfærd, på vej dybere og dybere ind i de lumske irgange, hvor sortekunsten ligger i en gammel kiste i al sin onde herlighed.
Mere om det senere.


#