

















Som
Arvesynden





0

	Han var en lille, vissen mand med gråt hår og grå moustache.
	På sengen lå poser af gråt linned på størrelse, måske, med gymnastikposer. Der var syv i alt, men det var ikke til at se, for de lå i en bunke. 
	Han sad på sengen, hans ansigt askegråt, hænderne foldede i bøn. Han løftede hovedet mod den grå væg.
	“Hvor er de da, dine guder, dem du har gjort dig? Lad dem stå op! Kan de frelse dig i ulykkestiden?” 
	Han tørrede en tåre bort og rejste sig. Han så over mod døren og vidste, at det var tid igen at finde smerten. 

	Han gennede dem ind i soveværelset; de to små prøvede at løbe ud gennem køkkenet, men han fik fat i deres kraver og slyngede dem ind ad døren. Han smækkede døren bag sig og satte ryggen mod den. Han trak vejret langsomt og kiggede på dem.
	De to små, han havde kylet ind i værelset, lå på gulvet, den ene græd. Måske havde han slået hovedet mod den bejdsede kommode. De andre bare stod midt i rummet og kiggede på ham. 
	Han naglede børnene til gulvet med sit blik. Så råbte han på hende. Hans øjne rullede til højre, som om de ville finde hende bag den lukkede dør og hale hende ind gennem den alene med deres vilje. 
	Det bankede sagte på døren. Han satte øjnene på plads. Og stod lidt. 
	Det bankede igen sagte på døren. Børnene rørte sig ikke. Han gik til side og åbnede døren nok til, at den lille senede kvinde, ældre end sin alder, kunne klemme sig ind. Hun så ned, hænderne foldede over maven. 
	Han låste døren og så på dem. Mekanisk tog børnene fat i deres trøjer og hev dem op og af og lod dem falde ned på det bare cementgulv. Hun hævede blikket fra gulvet og kiggede op mod loftet, men så kun støvet begynde at falde i store grå flager. Hun så ham ikke tage sit grå tøj af. Hun kiggede på flagerne, der faldt, og begyndte at knappe sin kjole op.
	Til sidst stod de alle nøgne med blikket i gulvet. Han lagde sig på maven på gulvet, tryglede dem om at begynde.
	Én for én gik de hen til sengen og tog hver en pose. Den store gik først. Han løftede posen over sin far og så ikke sin mor hæve armene som for at afværge det, han var ved. Men hun fortrød jo også, og hendes arme faldt ned langs siderne, og hun vendte sig mod sengen og tog den sidste pose. 
	Den store slog sin far med posen, og posen raslede, og faren skreg. I hver pose var et halvt kilo søm. Nu begyndte de andre. De skulle passe på, at poserne ikke ramte 
hinanden.
	Han skreg fra et sted dybt i sit indre, hver gang en pose ramte ham, på låret, på bagen, på ryggen. Han undskyldte, da to af de smås poser ramte ham i baghovedet.
	Slagene faldt og faldt, og nu kom hun, og nu var hans krop dækket af slag. Han vred sig, han prøvede at vende sig, men så sparkede hun ham, som han ville have det. Hun lukkede øjnene og sparkede ham i ribbenene og slog ham med posen lige som de seks sønner, der lod slagene falde igen og igen. 
	Snart var han dækket af rifter og flænger; han tryglede dem om at blive ved. Blodet begyndte at pible fra sårene i lænden, og nu hamrede han hovedet i cementgulvet og hvæsede:
	“Tugt os, Herre, men med måde, ikke i vrede, for ikke at gøre os færre!”
	Nu begyndte han at bløde fra baghovedet og fra det højre lår. Men de blev ved at lade poserne regne, for de frygtede for deres liv, hvis de lod være.
	Der gik hul på den stores pose og nu på hendes, og sømmene regnede ned på hans forslåede krop og ud på gulvet. Hun og den store satte sig på sengen, de hullede poser i hænderne. 
	De fem børn fortsatte, og han blødte og undskyldte.
	Den mindste græd. Han kunne ikke slå så hårdt. Hans pose var som ny. De andre slog og slog og skottede til hende på sengen. Hun rejste sig og tog den mindstes pose, skubbede ham over mod sengen. Så lod hun posen regne, til den brast.	
	“Stjæle, slå ihjel, hore, sværge falsk, tænde offerild for Ba’al, holde Eder til fremmede guder, som I ikke kender til ...”
	Én for én brast deres poser, og én for én satte de sig på sengen. På gulvet lå deres far, blødende. Han løftede hovedet, så hen mod sengen og sendte hende et gloende blik. Så vendte han igen ansigtet ned i cementen.
	Hun rejste sig langsomt og gik over mod ham. Han undskyldte, da hun sparkede ham i ansigtet, og råbte på Gud, da hun sparkede ham i ribbenene. Da hun sparkede til hans skulder, bad han mat om blot ét spark til. Hun sparkede ham i baghovedet.
	Så satte hun sig over på sengen til børnene. Han rejste sig, hans ryg et blødende sår. Han behøvede ikke bede dem om at lægge sig på sengen på alle fire, de gjorde det af sig selv. Han stod lidt og kiggede, mat men langt fra færdig. Så gik han over til den bejdsede kommode; han trak den øverste skuffe ud og fremdrog en lang tot vat og en flaske acetone. Han hældte acetone på vattet, delte den lange tot i otte mindre stykker. Så tog han en lighter. Med vattotterne og lighteren i hånden gik han over til sin kone og sine børn og klemte en vattot ind i hvert af deres røvhuller.
	Så satte han ild til vattotterne med lighteren. Én for én. Den sidste tot vat var til ham selv.

	*
	Støvet faldt som snefnug og blev ved og ved og ved. Hun kiggede på støvflagerne, grå og store, som faldt og faldt, overalt, grå mod den grå væg, grå mod den gamle bejdsede kommode, grå, næsten usynlige, når de lagde sig i kufferten, på hendes grå tøj. Kufferten var åben, halvt pakket. Hun stod som forstenet og så på det gabende rum og på fnuggene, der lagde sig tæt og tykt som et tæppe over hendes grå tøj. Hun var forstenet, hun måtte vågne, der stod et barn ved siden af hende og kiggede. Han så ikke støvflagerne, som faldt, han kiggede kun på hende. Så kiggede han på kufferten og greb efter hendes hånd, og hun trak den til sig. Hun vågnede og følte en gysen. Han greb igen efter hendes hånd, men indeni eksploderede hun. Hun sprang væk fra ham, hun hadede ham, hun skreg, og hun havde hænderne for munden. Hun kunne jo ikke passe på dem. Hun begravede ansigtet i hænderne. Hun kunne jo ikke. 
	Hun faldt grædende til gulvet og spredte om sig en sky af støv, og et øjeblik kunne hun slet ikke se ham, men så rakte han igen efter hendes hånd, og da hun trak den til sig i væmmelse, stod de der pludselig alle seks, og de kiggede fra hende til den åbne, halvt pakkede kuffert. Hun så deres blikke og lukkede øjnene. Hun måtte gå nu, det skulle være nu, det skulle være nu, hun skulle bringe sin beslutning til udførelse, gå gennem smerten til noget derude der gjorde lidt mindre ondt, for man kan ikke redde verden, kun sig selv. Nej. Hun skulle huske hadet og skammen nu, så kunne hun gå. Hun lukkede øjnene og huskede alt, hvad hun havde gjort, og alt hvad hun havde undladt at gøre. Hadet. Hun huskede hadet og afskyen og væmmelsen. De så det og veg fra hende, ud til siden, ud mod den gråkalkede væg. Den mindste satte sig ned med ryggen mod kommoden, han var nøgen, hængslerne skar sig ind i hans ryg, men han græd ikke, han krummede sig sammen. De fem andre kiggede på hende, bange, da hun smækkede kufferten i; de måtte gå med, de måtte gå ud, de gik efter hende, hun gik på bare fødder, hun havde ingen frakke på, hun bar sin kuffert ud i den silende regn; den lille blev siddende, sammenkrummet, med ryggen mod kommoden; de andre løb efter hende, hun sparkede til dem, de hagede sig fast, hun sparkede igen og slog den store i hovedet; hun tog en sten og kastede den mod den store; den ramte ham på kindbenet; han skreg, og hun skred videre, de andre græd; hun tog en større sten og smed den, vidste ikke mod hvem, hun hørte den ramme og hørte et skrig, og der var én, der trak i hendes skørt; hun sparkede bagud, men hun blev ved at gå. Hun så sig ikke tilbage. 
	De hev ikke mere. Nu stod de stille og kiggede og så hende forsvinde i mudderet.

*
Han var en lille vissen mand med gråt hår og grå moustache, der hang langt ned ad kinderne. Hans ansigt var hærget og hans hænder var i stadig bevægelse, han knyttede næverne og åbnede igen, knyttede, åbnede. 
	Da han kom til brandtrappen, stod han stille. Han kiggede ned på sine bukser og så, hvordan de steder, regndråberne ramte, blev mørkere blå. 
	Han tog fat om gelænderet på den smalle, snoede jerntrappe. Han trak sig et skridt op og bare stod dér, på det nederste trin. Han lukkede øjnene, trak vejret. Han åbnede øjnene, slap gelænderet med sin højre hånd og granskede håndfladen. Gelænderet havde sluppet et rustspor; han slikkede det af, lukkede øjnene og smagte på det. Men han tænkte ikke; han så. Bag de lukkede øjnene så han, hvad han fik for alt sit slid. Bagdelen, løg, gulerod. Som en lille kalv. Han åbnede øjnene og kiggede på sin lillefinger. Han måtte modstå impulsen til at tage fat om den og brække den. Men ikke nu, han skulle bruge den finger. Han skulle bruge alle fingrene. Senere. Smerten ville komme senere. 
	Han åbnede øjnene og begyndte langsomt at kravle op ad den snoede rustne jerntrappe. Midt på trappen gjorde han et ophold. Han slap gelænderet, lænede sig mod det og trak vejret et par gange. Han kiggede på rusten i sine hænder. Han tog fat om gelænderet og trak sig op på det næste trin. Trin for trin trak han sig op ad trappen, til han stod på det flade tag. Det var dækket af sort tagpap, som flagede lidt hist og pist. 
	Det var det flade tag, han havde valgt, lige så meget som han havde valgt hende. Eller også havde de valgt ham. 
	Først hende og så det flade tag. Midt på det flade tag lå trappeindgangen til etageejendommen. Døren til trappeindgangen måtte være låst. Han tog i den. Den var åben. Beboerne i ejendommen holdt dagen hellig inden døre. Det vidste han, mennesker gjorde om søndagen, når det regnede.
	Bygningen havde set tom ud. Den så stadig tom ud. Der var ingen mennesker at se, så langt øjet rakte. Det måtte være regnen, der holdt dem inde. 
	Han bar en forvasket blå Kansas overall og et slidt håndværker-bælte af læder. Der var en stålbørste, en skruetrækker, en grensaks og en lille læderpose i bæltet. Han gik over mod den anden side af taget. Udsigten til gulstensbungalowen var fin.
	Han kiggede sig om efter noget at sætte sig på, men der var ingenting, der var kun det flade tag. Han gik længere hen mod kanten, så han kunne se hele hækken, der omkransede bungalowens have. Herfra kunne han se det hele. Han lagde mærke til de døde vinkler, det var dem, han skulle bruge. Hækken var gammel, men tæt, det vidste han. De passede den godt og fik den klippet to gange om året, det havde Manden i Huset selv sagt. 
	Han nikkede. Ja, de passede den godt. Han ville skære et lille hul i den, besluttede han, dér i den døde vinkel, nej, han ville klippe et hul, nej — han ville skabe et hul med sin grensaks. Med mindre englen kom og bad ham lade være. Det var en befaling. Han så op. Regnen var hørt op. Solen var ved at bryde frem. Han så sig om. 
	Etageejendommen var det højeste punkt i miles omkreds. Til alle sider lå villaerne og bungalowerne, næsten som dukkehuse for hans fødder. Langt borte, han kunne kun skimte den, lå Cornwells bymidte med sine tætliggende skyskrabere i stål og glas. Herude var der pudsede mure og fritliggende mursten og haver med børn i. Længere ude, længere end han kunne se, lå gårdene og markerne. Han kiggede kort på bungalowen nedenfor og noterede sig igen den døde vinkel. Så vendte han sig, lidt svimmel, og gik over mod brandindgangen. Han åbnede døren, gik ind på afsatsen og satte sig på det øverste trappetrin. Trappen snoede sig smalt nedad. Han knappede sin overall op, vred armene fri af den og så ned på sine hvide underbukser. Han krængede dem ned, tog fat om sin ene testikel og hev den ud til siden. Han sad lidt og kiggede på den. Han åbnede læderposen i bæltet og tog en nål ud. Det var bare en knappenål. Han kiggede på den, og hans åndedræt blev tæt og hvæsende. Han hev testiklen ind mod maven og borede så langsomt nålen ind i mellemkødet. Smerten var spids og skærende og efterlod en smag af kobber i hans mund. Han stønnede langtrukkent. Han så, at lemmet havde rejst sig, men han rørte ikke ved det. Han tog den næste knappenål og stak den ind bag den anden testikel. Hans lem blev stenhårdt, han rettede sig op og mærkede, at det næsten slog mod maven; inden smerten var klinget helt af, tog han endnu en knappenål fra posen og stak den ind i sit lem ved roden. Han lukkede øjnene og begyndte at rokke. Han tog mekanisk endnu en nål og borede den ind i lemmet lidt højere oppe, langsomt, men helt ind. Nu begyndte en kildren ved roden at blande sig med den sviende smerte. Han tog en nål til, og netop som han, bøjet over sig selv, jagede den ind i lemmets hoved, sprøjtede han. Han fangede noget af sæden på tungen, selvom overkroppen rokkede fra side til side. 
	Han holdt stille, trak vejret langsomt, tørrede sig over munden med hånden. Han tog nålene ud, én for én, og lagde dem tilbage i lærredsposen. Han trak underbukserne på plads, skubbede armene ind i ærmerne og knappede så den blå overall. Han var lidt træt nu. Han burde gå ned. Han sad lidt. Så lagde han sig på den smalle afsats. Han krummede sig sammen. Det var nok ubehageligt. Men han mærkede det ikke. Han skulle lige hvile lidt. Så sov han. 	
	Da han vågnede flere timer senere, skinnede solen, stor og varm, fra en himmel så klar som han. Ja, han var klar. Og egentlig sulten.


1

Jeg er vel en skraldemand. Nogle gange er jeg dum nok til at tro på et liv efter døden. Men så er det trods. 
	Hver morgen må jeg sætte mig op i sengen og trække mig væk fra den isnende kåbe, der altid omslutter mig som ond dug præcis i det øjeblik, hvor jeg hverken er vågen eller sover. 
	Således var det også den morgen. Men så bjæffede min Personlige Digitale Assistent og vækkede mig ganske definitivt, “God morgen, Fanny. Du skal op nu. Klokken er 04.34, dit Air France fly, AF299, afgår fra Marseille-Provence kl. 06.45, sidste check-in kl. 06.30. Forelæsning om Barndomstræk hos Seriemorderen kl. 09.15. Der er ikke flere indkodninger. Antallet af beskeder er 52, og vejret i Cornwell: skyet med lidt regn, let til frisk vind fra sydvest og temperaturer mellem 12 og 17 grader. Og så er jeg klar med dine nyheder i interesse-prioriteret rækkefølge--” Jeg klikkede den død, men så ringede hotellets telefon, jeg tog den, og en fransk kvinde sagde:
	“Bonjour, Mademoiselle Fiske. Il fait tres beau aujourd’hui, il est 4 heures 35 et la temperature est de 12 degrés Celcius. Le petit déjeuner continental est servi dans--”
	“Ja tak,” mumlede jeg søvndrukkent, smækkede røret på og strøg dødsfornemmelsen af. Jeg satte mig op i sengen, kastede et blik på den sovende franske retspatolog og følte et sug af frustration i maven. 
	Inspecteur Moulard havde foranstaltet en lille afskedsmiddag for mig i går aftes, og vi havde spist varm gedeost og drukket demier til langt ud på natten. Efter en uge i selvvalgt cølibat trængte jeg til en mand, og valget faldt på retspatologen, fordi han næsten ingenting sagde. Mit problem med franskmænd er, at de taler fransk, et fænomen der kan få alle mine hormoner til at gå i vintersøvn.
 	Det eneste Remi Roulard havde sagt i går nat, netop som han berørte mine nøgne hofter, var et enkelt henrykt:
	“Mon dieu! Un corps chaud!” 
	Men så var hans hænder gledet videre, hans hoved var landet tungt på min mave, og snart væltede han omkuld i hotellets seng og sov. Øjensynligt var han endnu ikke færdig med at ligge lig og heldigvis for det. Jeg checkede kort hans øjenspalter og næsebor for spor af fluer, men fandt ingenting. 
	Jeg hoppede ud af sengen og tog 60 armbøjninger. Så tog jeg et hurtigt brusebad og iførte mig, så lydløst jeg kunne, min bourgogne-farvede Chanel-dragt i hør og lærred. Jeg ønskede ikke at vække ham, for jeg har svært ved at koncentrere mig om to ting på én gang, og lige nu ville jeg bare se at komme ud ad døren uden et kvæk. Kufferten havde jeg pakket om natten, til tonerne af Monsieur Roulards snorken. 
	Med min frakke og min kalveskindstaske over armen hankede jeg op i weekendkufferten, kastede et sidste blik på retspatologen, lirkede mig ud ad døren og lukkede den nænsomt. Netop som jeg passerede værelse 333, summede min PDA, der sad i linningen på min nederdel. Jeg bøjede mig ned og aflæste nummeret. Det var ham igen, fra telefonboks 13 i Cornwell, så jeg overlod sagen til min telefonsvarer, velvidende at der ville ligge metervis af vrøvl om synd og sex til mig, når jeg engang fik den aflyttet. 
	Nede i Salle de Petit Dejeuner sprang jeg den kontinentale over og gik direkte i gang med ufranske æg og bacon og pølser. 
	Jeg elsker mad. 
	Tjeneren var iført ulasteligt velpressede sorte bukser og en bordeaux jakke med guldknapper. Han talte en slags engelsk. Jeg blinkede til ham, da han satte pølserne foran mig. 
	Jeg elsker mænd. 
	Jeg checkede mit armbåndsur, men det var en latterlig tanke. Så skulle jeg jo først smide retspatologen ud, og så ville jeg komme for sent til min flyver. Og jeg skulle jo også arbejde sammen med ham igen på et tidspunkt, så det var slemt nok, jeg bare var skredet uden at sige farvel eller bare lægge en seddel. Så, nej, nej. Ingen tjener til et morgenknald. Jeg smilede til ham og bad om nogle flere pølser. Min PDA summede et par gange, men det er uhøfligt at tale med mad i munden, så jeg lod den summe. Til sidst deaktiverede jeg den. 
	Linningen strammede, da jeg betalte regningen med rigelige drikkepenge, og jeg blinkede endnu en gang til den velpressede tjener, da jeg rejste mig og hankede op i mine ting. Jeg susede op ad trapperne, ud gennem svingdøren i glas og messing og hen til en morgensur taxachauffør, der læste Le Monde, lænet op af sin bil. Jeg satte mig ind og sagde, “l’Aéroport Marseille Provence” og fiskede så efter mine notater i tasken. Jeg skulle jo forelæse om “Barndomstræk hos Seriemordere” kl. 09.15, og selvom jeg havde brugt de samme noter i fem år, skadede det ikke at løbe dem igennem.
	Mit navn er Fanny Fiske, Dr. Fanny Fiske, og lad mig komme kommentarerne i forkøbet — jeg lugter bedre, end mit navn antyder. Jeg er adfærdspsykolog med speciale i profilering af serieforbrydere og lektor ved det relativt nyopførte Internationale Institut for Kriminologi, der hører under Europa Universitetets afdeling for Adfærdspsykologi og ligger på en pløjemark midt mellem Cornwell og Grafton. Her underviser jeg politifolk og agenter i de mange aspekter, der indgår i forbryderprofilering. Jeg arbejder også som konsulent både for EFBI, European Federal Bureau of Intelligence, og for statspolitiet i alle Europas Forenede Stater. Så min frequent flyer scoring er ret høj. Mine scoringer er i det hele taget ret høje, og jeg går for at være den bedste profileringsekspert i EFS. Min nys overståede profilering i Marseille førte til misdæderens pågribelse præcis en uge efter, jeg havde udarbejdet den. “Arianes tante” var en 29-årig pædofil dværg, der nåede at voldtage otte 10-12årige piger, før Inspecteur Moulard tog sig sammen til at ringe efter mig. De vil jo helst selv, de franskmænd. Men tilnavnet havde den pædofile fået, fordi han forklædte sig som fransk husmor og overtalte pigerne til at gå med sig hjem i den tro, han var Arianes tante. For hvilken lille fransk pige har ikke en veninde, der hedder Ariane? 
	Det, jeg gør, er at tegne et billede — en profil — af den ukendte gerningsmand på baggrund af de spor politiet, teknikerne og retsmedicineren har samlet, så politiet kan indsnævre jagten til en bestemt type. Eller som en arrogant kriminalbetjent, jeg kender, udtrykker det: “Så vi har noget at læne os op ad og spejle vore egne teorier i.” 
	Spørgsmålet er altid det samme: hvilken slags menneske kunne have gjort dette?	
	Som profileringsekspert er mit udgangspunkt, at adfærd afspejler personligheden. Jeg har lært at fortolke de spor, en morder efterlader på samme facon, som en læge vurderer symptomer for at kunne stille en diagnose. Jo flere spor en gerningsmand efterlader, jo mere fortæller han om sig selv. Derfor er profileringer hyppigst brugt i den slags sager, hvor forbryderen fortæller mest om sig selv — efterlader flest adfærdsspor — og det er primært i drabs- og sædelighedssager. 
	Det problematiske ved en profilering er, at den kan være forkert og dermed lede efterforskningen ned ad en blindgyde. Profilering er nemlig ikke en objektiv videnskab på trods af, at den udføres på baggrund af det samlede antal spor i sagen. Samtidig er det for os, som profileringseksperter, i sidste ende altid en fornemmelsessag, men i mit tilfælde har fornemmelserne baggrund i så mange års erfaring, at mine profileringer nærmer sig objektive sandheder. Politiet kalder mig synsk, og det kan godt irritere mig, for det har intet med sagen at gøre. Sagen er, at jeg har set så mange voldelige forbrydelser mod alle typer mennesker og interviewet så mange voldelige forbrydere, at jeg har et mønster i mit hoved, et billede der fortæller mig, hvilken slags menneske der begår hvilken slags forbrydelse. Og så er der efterhånden så megen statistik på området, at det i sig selv ofte er nok.
	Jeg er så gammel i gårde, at jeg kan tillade mig at se bort fra de spor, der faktisk foreligger, hvis min fornemmelse siger mig det. For eksempel var jeg kaldt til profilering af en gerningsmand, der havde stukket en ung mand ned og myrdet ham med en blyant. Vi var to på opgaven, den anden var en meget ung psykiater. Han mente, at politiet skulle koncentrere sig om en person, der havde siddet inde, fordi en blyant i fængslet jo betragtes som et mordvåben. Han mente, der var tale om en ældre, erfaren kriminel. Der var intet i vejen med hans konklusion, andet end at den var forkert. Jeg vidste, at forbryderen var ung, ekstremt uerfaren, at han havde handlet i affekt og havde grebet den første den bedste genstand. Politiet købte den yngre psykiaters profil og spildte måneder på at jagte en eks-indsat, de aldrig fandt. Da de endelig pågreb gerningsmanden (med yderligere hjælp fra mig, skal jeg lige tilføje), viste det sig da også at være en 16-årig, førstegangs-kriminel. Hvor jeg vidste det fra? Jamen, det kan jeg ikke sige. Min hjerne assimilerer alle til rådighed værende oplysninger, og så sætter jeg mig til at vente på, at computeren mellem mine ører konsulterer min erfaring og sluttelig spytter resultatet ud i min dagsbevidsthed, så jeg derefter kan videregive det til de ventende kriminalbetjente. 
	En profilering, hvis jeg har lavet den, altså, gør at politiet hurtigere og nemmere kan fange forbryderen. Men de bruger også profilen — og yderligere råd fra mig — til at tilrettelægge den bedste forhørsmetode til netop den type forbryder. Og så bruger de mig også som ekspertvidne i retten, fordi jeg er god til at forklare nævninger den form for tænkning, voldelige kriminelle præsterer. 

	Jeg mærkede bilen stå stille og kiggede op. Vejarbejde. Så langt øjet rakte stod bilerne stille på den fem-sporede. 
	“J’ai un vol á prendre,” sagde jeg og prikkede chaufføren på ryggen. Han trak bare på skuldrene, helt fransk overfor, om jeg skulle nå et fly eller ej og gav mig øjeblikkelig lyst til at afprøve min nye stunkæp, der som den gamle, altid ligger i min kalveskindstaske, og sende 160.000 paralyserende volt igennem hans dorske, ligeglade krop, så han ville drive ned ad sædet som en opløst invertebrat. I stedet bad jeg ham om en pejling på, om vi kunne nå det til kl. 06.30? Han trak igen på skulderen, men mumlede:
	“Et votre jet perso, est-il en panne, quoi?”
	Jeg forstod ikke, hvad han sagde, og var egentlig også ligeglad, så jeg sank bare tilbage i det bløde læder og besluttede, at eftersom jeg ingen midler havde mod franskmænd og kaos, kunne jeg lige så godt aflytte nyhederne. Jeg reaktiverede min PDA og lænede mig tilbage: en 10-årig pige var sporløst forsvundet fra Cornwell, terrorister fra Lubelskis Befrielsesfront havde myrdet tre politikere i Warszawa, Børsen var kommet til fornuft og Saddam var endelig død af sin hemmelige sygdom. 	
	Jeg kiggede op og så, at køen var begyndt at bevæge sig. Jeg indtastede koden for “beskeder” og hørte Inspecteur Moulard fortælle mig, at han ville sende mit bordeaux Dior-tørklæde, som jeg havde glemt på hans kontor. Min genbo, Sonia, inviterede mig til Ravioli med lyssej og hummersauce kl. 19.00. Min far forkyndte, at jeg lige så godt kunne skubbe ham ud fra en klippe, han var alligevel bare i vejen. “Hellere det end dø af min datters glemsel,” intonerede han tragisk. Derefter kom to beskeder fra den gamle mand, som var begyndt med sin telefonterror i sidste uge. Den første lød sådan her: “Se til de nøgne høje: hvor mon du ej lod dig skænde? Du vanæred landet både ved din utugt og ondskab, en snare blev dine mange elskere for dig. En horkvindes pande har du, trodser al skam.” Den næste sådan her: “Ved din letsindige bolen vanærede du landet og horede med sten og træ.”
	Det lød tåbeligt. “Bolen” er et grimt ord, men aktiviteten er central, bare ikke så gerne med en sten eller et træ. Det lød temmelig fortids ... bibelsk? Jeg aner det ikke, jeg læser ikke skønlitteratur. Og så længe det ikke var trusler, så var det bare irriterende. Opkaldene var foretaget kl. 02.30 og 03.50 i nat og kom fra telefonboks 315 og 13 i Cornwell. Jeg kiggede op og så, at vi nærmede os terminal 11 og deaktiverede PDAen og dens resterende 47 beskeder.
	Dieu merci pour les petits miracles.


		2

Regnen faldt ud af himlen i søjler, da jeg tvang bilen ned ad rampen mod Cornwell. Det regner altid i disse egne. Enten siler og drypper og plisker det eller også øser det ned, så regnen fortrænger luften og efterlader huller og erosioner overalt, hvor der er jord. Selv i mine drømme regner det uafladeligt, drypper, driver og siver.
	Men regnen i dag passede perfekt til mit humør. Jeg er altid miserabel, når jeg skal forelæse om seriemorderes barndom, og det skyldes til dels Arvesynden. Her taler jeg ikke om den bibelske Arvesynd, menneskets uundgåelige tilbøjelighed til at synde. Jeg taler om, at vi, hvad enten vi vil det eller ej, vokser op og bliver vores forældres arv, summen af deres gener og af det adfærd, de udsatte os for. For mig at se er dette, at vi ikke alle kan springe ud som individer uden denne til tider enorme overlast — det er den største synd. Og seriemorderne og deres barndom, det er anvendt Arvesynd, når den er grimmest. 
	Når jeg gennemgår seriemorderes grusomme barndom, kan det være svært ikke at føle med disse børn af grusomme forældre, men her er det vigtigt at fokusere: de er selv blevet grusomme, deres tog er kørt, og det er nu de andres barndom, deres ofres barndom, vi skal vogte. Vi studerer seriemorderes barndom for at kunne kortlægge de fællestræk, der indgår i den, dels for at kunne forstå den ondskab de vokser op til at udøve — det er det, kriminalbetjentene og agenterne skal koncentrere sig om — men også for bedre at kunne identificere de familier, der udklækker seriemordere og komme dem i forkøbet, før der udruges flere — det hører så til socialarbejdernes domæne.
	Det kan til tider være svært for de unge rekrutter at fordømme det onde, seriemordere gør, når man gennemgår det onde, de er blevet forvoldt, men det skal vi. Så er det, jeg må bede dem om at fokusere — på ofrenes ofre. 
	Det er vigtigt at fokusere. Vi kæmper mod to ting, der altid vinder. Arvesynden og Døden. Alle arver vi vore forældres synder, og vi skal alle dø; vores arbejde består i at minimere forældrenes synder og udsætte døden. 	Og når jeg beder de unge rekrutter om at fokusere, så er det, jeg selv tvinges til at se på disse nøgne kendsgerninger, der styrer mit liv. Min frygt for Døden og min afmagt over for Arvesynden. Derfor er jeg miserabel, når jeg skal forelæse om seriemorderes barndom. Det er den nøgne abe, når den er allermest afpillet.

	For en gangs skyld havde jeg ingen problemer med at få bilen ud af langtidsparkeringen, men det var kun på grund af den nye femsporede motorvej, at jeg rent faktisk nåede forelæsningssalen præcis klokken 09.15.	Allerede mens jeg famlede efter mine ældgamle noter, fik jeg øjenkontakt med en af de unge mænd på første række. Han var midt i tyverne og hans mund og hans krøllede hår fik mig til at vinke ham op til lekternen, hvor jeg gav ham min adresse og besked om, hvad jeg ville med ham og hvornår. Hvis jeg overraskede ham, viste han det ikke. Han nikkede og lagde sedlen i lommen. 
	Så kørte jeg rutinen igennem: svigt, tortur, afvisning, psykisk og fysisk mishandling. Eksempler fra det virkelige liv. Ed Kemper, der tilbragte sine barndomsnætter, låst nede i en vindueløs kælder. Arthur Shawcross, hvis mor stak et kosteskaft højt op i hans endetarm. Undtagelsen fra reglen: Ted Bundy, der mærkværdigvis (så vidt vi vidste) havde haft en tryg barndom. Og så den gyldne homicidiale triade, som jeg kalder det på godt latin, de tre adfærdselementer man bruger til at forudsige voldeligt karakterafvigende adfærd og som så godt som altid er til stede i voldelige kriminelles barndom: dyrplageri, ildspåsættelse og sengevædning i teenageårene. 
	Foredraget varede 50 minutter, præcis som det altid havde gjort, og det var nøjagtig det samme, jeg brugte, når jeg talte til socialarbejderne, bortset fra at jeg så havde et langt addendum, der understregede vigtigheden af tidlig intervention.
	Jeg foldede notaterne sammen og ville vide, om der var nogen spørgsmål. De må have kunnet fornemme, at jeg ikke gad svare på dem, for spørgsmål var der ingen af. Jeg småløb ud ad forelæsningssalen, slog et smut om mit kontor for at hente min frakke og min weekendkuffert og løb ned ad gangen i et forsøg på at undgå Rosa, min sekretær, som garanteret havde en stak gule telefonbeskeder til mig. Regnen var stilnet af, kunne jeg konstatere på vej hen mod svingdøren, men ikke så såre var jeg kommet gennem den og var ude af den firkantede glasstruktur, før det igen begyndte at regne. Jeg hørte hendes hæle på asfalten, netop som jeg satte nøglerne i bildøren, og vendte mig og så Rosa komme klakkende med hånden fuld af gule sedler, som hun med et hævngerrigt blik stak i munden på mig til sammens med et enkelt velplaceret bitte schön. Så vendte hun om og gik. Rosa hader at tage imod telefonbeskeder, og så hedder hun Knopp til efternavn; det — hun — er ikke en vittighed, hun er bare fra Bonn. Hun er også det menneske, der er mest irriteret over de gule sedler — ikke så meget sedlerne som sådan, men det de fortæller om mig, nemlig at jeg er en anakronisme. Men anakronismer har også ret og gule sedler, det er mig. Jeg er hende, der tager det sidste træ, et problem for alle andre end mig. Men jeg er jo ikke vokset op med computerspil og Internet og email, men med blækregning og skønskrift og den Montblanc jeg stadig bruger. Jeg har et gammelt arkivskab, hvor de andre har elektroniske arkiver. Jeg deltager ikke i videokonferencer, ejer ikke en computer og modtager aldrig elektroniske sagsmapper. Min PDA blev påtvunget mig i et svagt øjeblik, og jeg har vænnet mig til den. Alligevel insisterer jeg på også at have en privat telefon med et stik ind i væggen og en telefonbåndoptager med en uddød mikrokassette i.
	Jeg låste døren op, smed tasken og frakken ind på bagsædet, satte mig ind og riflede så gennem sedlerne. 2/3 af dem drejede sig om unge mennesker, der gerne ville være føl hos mig, ganske gratis... Og de ville ikke sige et ord ... de ville slet ikke forstyrre mig ... Det stod der selvfølgelig ikke på sedlerne, men det ville de sige. Så var der et par norske journalister, der ønskede mine kommentarer til deres samling af enkemænd, som en ukendt gerningsmand havde torteret til døde. Og så var der et par forfattere, der ville interviewe mig. “Det tager maksimalt en time, og jeg kommer gladeligt til Dem.” Det stod selvfølgelig heller ikke på sedlerne, men det ville de sige. En besked fra min far, i Rosas omformulering: “Så ring dog for helvede til din far, ikke?” stod der bare. Og endelig var der de sædvanlige beskeder fra et par herrer, der havde set mig i nøgen tilstand. Jeg krøllede sedlerne sammen, smed dem ned i bilaskebægret, satte ild til dem og startede bilen. 
	Regndråberne var nu på størrelse med killinger.
	
	Da jeg svingede ind i min carport, så jeg Sonia Sutcliffe i bakspejlet. Hun bor lige over for mig i en kopi af en alpehytte, der har kostet en formue og som ser tilsvarende latterlig ud med sine klynger af plastikpelargonier, der vælter ud fra alt for rigelige altankasser. Hytten stikker af fra kvarteret som “en hudorm på en køn pige” som min nabo for nylig udtrykte det. Her gør vi nemlig i stilsikker diskretion og den generelle os af god smag lader sig let forstyrre. 
	Sonia og Peter, hendes mand, vandt et antal millioner ved at svare rigtigt på tre spørgsmål i et quizz-program, som hedder Ved Du Hvad? Jeg husker ikke, hvor mange millioner det var, men begge kvittede øjeblikkeligt deres arbejde, Sonia for at hellige sig finere madlavning og Peter for at sove dagen lang og støve rundt i gaderne om natten. 
	Jeg nåede lige at registrere, at hun smilede og havde favnen fuld af mine breve, da jeg rakte ud efter tasken på bagsædet og hoppede ud. Regnen var igen stilnet af til små dryp, og Sonia dukkede koket hovedet til højre og venstre for at undgå dem. Hun er klædeligt overvægtig, foretrækker at iklæde sig sammensætninger af lyserød og brun, og så har hun “skyllet” håret så sort, at farven lilla er truende nær.
	Jeg tog brevene og takkede hende og kunne ikke undgå at se, at hun havde det blik på, der ville med ind. Hun ville høre noget, “om alt det spændende du har lavet,” ville hun sige og hvine stille og henrykt. Jeg lagde en hånd på hendes skulder, før det kom så vidt, og forklarede hende undskyldende, at jeg var ved at falde om af træthed og blev nødt til at gå ind og sove. Jeg har brug for folk som Sonia, rent bortset fra at Sonia er sød, så det nytter ikke noget at kommentere hendes hår eller afvise hendes nysgerrighed.
	Træthed forstod hun og gik smilende tilbage til sit overflødigheds­horn af cement og plastic.
	“For øvrigt,” sagde hun anklagende og vendte sig. “Din hamster er bidsk.” Jeg vendte øjne som undskyldning. Hun holdt en bullen, beplastret finger op. “Jeg prøvede at kæle med den.”
	“Ja, ham skal man holde fingrene fra. Jeg får ham aflivet.” Hun vendte sig og gik, men jeg tror ikke, hun så min unge studerende parkere sin bil bag min, for jeg syntes, jeg hørte hendes dør smække netop, som han kvalte motoren.
	Jeg gav ham nøglerne og bad ham låse op, for jeg stod med den høje stak breve, min weekendkuffert, min kalveskindstaske og så min frakke over armen. 
	“Jeg er lige kommet hjem fra Marseille, så jeg bliver nødt til at gå i bad først,” sagde jeg og smed brevene på køkkenbordet. Jeg fangede min telefonsvarers røde blinken ud af øjenkrogen, men valgte at ignorere den. 	“Tag, hvad du vil have i køleskabet.” (Først senere kom jeg i tanker om, at køleskabet var tomt). Jeg smed taskerne og frakken på køkkenstolen og skyndte mig ud i badeværelset, hvor jeg som det første tog en velvoksen slurk af den flaske Vecchia Romagna, jeg har stående i toiletskabet.	
	Da bruserens varme stråler slikkede mig, mærkede jeg, at det ikke bare var en hvid løgn, jeg havde stukket Sonia. Jeg var virkelig træt ind til benet og fortrød nu helt den unge mand, der sandsynligvis sad på en af mine provencalske fletstole i det åbne køkken og bed negle. Jeg magtede ikke at konversere ham. Jeg lukkede for bruseren, rakte efter et håndklæde og besluttede, at jeg ville bede ham gå igen, men da jeg gik ind i soveværelset, stadig kun iført mit badehåndklæde, så lå han allerede i min seng uden en trevl. Det kunne jeg ikke stå for. Han havde en dejlig firkantet brystkasse og en ustyrlig frækhed, der vækkede alle mine slumrende attributter, og selvom jeg ikke kan huske, hvad han hedder, måske fordi han aldrig nåede at fortælle mig det, så befordrede han en dejlig dyb søvn bagefter.

3

Det ringede og ringede inden i mit hoved, og jeg vågnede og famlede efter røret på natbordet, og han begyndte, inden jeg havde sagt et ord: “Hvad der gør mennesket urent, er det, der udgår fra mennesket. Thi indvendig fra, fra menneskenes hjerte, udgår de onde tanker, utugt, tyverier, mord, ægteskabsbrud, havesyge, ondskab, svig, løsagtighed, ondt øje, bespottelse, hovmod, hidsighed; al den ondskab kommer indvendig fra og gør mennesket urent.”
	Jeg smækkede på og checkede displayet; denne gang kom opkaldet fra telefonboks 9 i Cornwell. Hvor var han dog irriterende, hvem han så end var. 
	Jeg skulle netop til at svinge benene ud af sengen, da det ringede på døren, hvorfor jeg i stedet gav mig til at spjætte. 
	Så megen larm, så tidligt!
	Jeg checkede vækkeuret: 14.33. Nå, ja. Så megen larm midt på dagen, så. Jeg rakte efter min blodrøde , som en forelsket FBI agent havde sendt mig fra Japan som tak for “fristelsen og fangsten, Fanny Fiske,” og med den svøbt om mig gik jeg ud til dørtelefonen og spurgte, hvem det var.
	“Sam!” lød det sarkastisk. 
	Kriminalkommissær David Berkowic havde vænnet sig til det navn, jeg havde givet ham, da jeg først begyndte at samarbejde med politiet i Cornwell. Men han havde aldrig tilgivet mig.
	Sam er min private Berko-vits. Som sagt hedder han i virkeligheden David Berkowic og er født i en fjern flække i Lublin, Polen, af to meget bondske forældre, der selvfølgelig ikke anede, hvad der skete i New York fra juli 1976 til juli 1977. Det år blev byen terroriseret af en serie sataniske mord, der blev kaldt “Son of Sam” mordene. Under hele perioden var New Yorkerne skrækslagne, for den ukendte gerningsmand skød uhæmmet med sin .22 kaliber pistol og myrdede adskillige par, der kyssede eller snakkede i deres parkerede biler. Terroren endte, da den 24-årige David Berkowitz blev arresteret, og samme Berkowitz har siden været én af de mest berømte seriemordere i USAs historie — selvom han faktisk ikke passede til kriterierne for en seriemorder, men havde mere til fælles med lyst-snigmorderen eller serie-attentatmanden. 
	Men denne her Sam, min Sam, er uendelig elskelig. Hvis bare ikke han var faldet ned fra Grimmetræet og havde ramt alle grenene på vej ned, tror jeg, jeg havde elsket ham helt og aldeles og med hud og hår. Han er ikke højere end to sofapuder og lige så blød. Hans halvlange, sorte hår er som regel fedtet, og skællene fra håret sætter sig altid fast på ryggen af hans sorte, billige jakkesæt som snefnug på en mørk gerning. Hans næse fylder halvdelen af ansigtet, og så spytter han, når han bliver ophidset — jeg mener: vred, interesseret, ivrig — dén form for ophidset. Han er ikke mere end 35-40 år, men hans ansigt er grundigt gennemgnasket af grillmad, grusomhed og uregelmæssig søvn. Når man er ansat ved politiet, har man ikke engang råd til at få rettet op på skavankerne. 	
	Jeg åbnede, og hans tætte skikkelse væltede ind, som om han havde stået lænet mod døren. Han havde favnen fyldt med indkøbsposer.
	“De stod uden for døren.” mumlede han og tilføjede: “Din havemand er skidesur.” Jeg stak hovedet ud ad døren, og dér stod lille, visne Eisik som sædvanlig og skulede fjendtligt til mig i sit beige arbejdstøj. Jeg hilste pænt på ham og spurgte, om jeg kunne gøre noget for ham, men han rystede surt på hovedet, tog spaden og gik. 
	Indenfor stillede Sam indkøbsposerne på bordet og begyndte at tømme dem. Han kan aldrig sidde stille, så jeg lod ham være og begyndte at lave kaffe. Selv med ryggen til ham kunne jeg mærke, at der var noget helt galt med ham i dag. 
	Sam er meget letbevægelig og er altid i lommen på en følelse. Enten er han ked af det, eller også er han sentimental eller også er han forelsket eller også er han hadefuld og sarkastisk eller også er han bare rasende. Han kan blive så rasende, at hans lille, tætte krop forvandles til en nedsmeltende atomreaktor, og når det er det, der er galt, så er det bedst at tage syvmilestøvlerne på. Jeg glemmer aldrig dengang, han i blindt raseri tæskede sin bil og sluttede med at stikke dens “øjne” ud med sine bare næver.
	Men det var vist ikke raseri, han led af i dag.
	Jeg vendte mig og spurgte ham.
	Han stillede mælken og de mayonaise-baserede salater i køleskabet, lagde frugten i svaleskabet, kødet i fryseren og pastaen ind i køkkenskabet ved siden af komfuret. Og han sagde ikke et ord, før han var helt færdig. Så vendte han sig, og jeg kunne tydeligt se, han rystede.
	“Jeg har været ansat ved politiet i 17 år,” begyndte han med øjnene på køkkenbordet. Hans stemme skælvede. “Og jeg har aldrig nogensinde brugt min . 38 kaliber. Jeg har aldrig slået nogen ihjel, jeg har aldrig så meget som skudt et menneske i bracchialnerven.” Han begravede hovedet i hænderne. 
	“Ikke før i morges.” 
	Han kiggede op. “Jeg stod ved receptionen og tog imod telefonbeskeder, da jeg mødte kl. 08.00 og pludselig kom det her vanvittige kvindemenneske gående, en 45-50 år, så ud som om hun havde svømmet i en mose, hun holdt denne her .32 kaliber mod mig, så sigtede hun op i loftet og knaldede en pære — så sigtede hun på mig og sagde, at hvis jeg ikke skød hende, så skød hun mig — jeg kan ikke huske, hvordan hun sagde det, men det lød fuldstændig rablende. Jeg var totalt uforberedt, stadig ikke helt vågen, og jeg trak og sigtede efter skulderen, men ramte hende lige i hjertet, og hun faldt om, død på stedet.”
	Jeg trak en stol ud og fik ham til at sætte sig. Så hældte jeg kaffe op og satte en kop foran ham. Jeg satte mig ved siden af ham og lagde hans hoved på min skulder. Så græd han, stille og silende, og han blev ved. Jeg strøg ham over håret. Han var nogle gange som et barn, og måske var det netop det, jeg elskede ved ham. Selvom han var alt for følsom til at have det job, var han alligevel den mesterligste kriminalkommissær, jeg nogensinde havde arbejdet sammen med. Og det bliver jeg nødt til at understrege, for jeg hører tit den kommentar, at Sam “virker inkompetent.” Sam vil uundgåeligt virke inkompetent, når jeg beretter om vores arbejde her i Cornwell, for han arbejder udelukkende med sin venstre hjernehalvdel, mens jeg har det med at inddrage den højre. Og så kan jeg jo også godt lide at forherlige mig selv lidt, det kan jeg jo ikke løbe fra. 
	Men Sam er min ven. Han er en god mand og en god politimand. Og en gang imellem — min elsker.
	Jeg begyndte at tale til ham, som jeg plejede, når han brød sammen. Jeg talte i en uophørlig strøm; stille og lavmælt forsikrede jeg ham om, at det han havde gjort var i orden, det eneste han kunne gøre, godt nok og også ham, god nok. Langsomt holdt han op med at sitre og langsomt holdt han op med at græde. Til sidst løftede han hovedet og bare kiggede ind i køleskabsdøren, rystede på hovedet. 
	Politi-assisteret selvmord. Det, kunne vi hurtigt blive enige om, var en tarvelig måde at bruge politiet på. En kujonagtig ting. Og noget Sam aldrig ville glemme. 
	“Vi aner ikke, hvem hun er. Hun havde ingen id på sig, ingen papirer, gówno, ingenting!” Han tog en slurk kaffe. “Der er ingen, der er meldt savnet, så vi må prøve med hendes tænder og DNA-arkivet.”
	“Er hun hos Lisa nu?” Lisa var retsmedicineren, “den glade svensker”, kaldte vi hende, af den indlysende årsag, at hun både var glad og svensk. 
	Han nikkede. Hans mave rumlede, og jeg vidste, han intet havde fået at spise i dag. Efter at han var blevet skilt, var han holdt op med at spise, med mindre han blev fodret. Han kunne ikke finde ud af det. Jeg tror ikke engang, han vidste, hvad sult betød, at man kunne stoppe sult med mad. Jeg rejste mig og smurte et par kyllingesandwich til ham, mens han blev siddende og terapeutisk gentog sig selv, gennemgik morgenens hændelse igen og igen. 
	“Jamen, hvad har du lavet siden da?” Jeg stillede sandwichene og en mineralvand foran ham. 
	“Jeg har da taget mig af hende, do diab≥a, hvad tror du?”
	“Tog det hele morgenen?”
	“Næsten.” Nu tyggede han. “Vi har jo også den 10-årige pige, der er forsvundet.”
	“Hvor længe har hun været væk?”
	Han rystede på hovedet. “Tre dage.”
	“Det er for længe,” sagde jeg og oversatte dermed hans hovedrysten. 
	Han nikkede. “Det er alt for længe. Hele afdelingen arbejder på det, og alle tre spejderforbund finkæmmer heden og skoven. Vi gør, hvad vi kan. Og forældrene...” Det sidste ord druknede i en strubelyd, og nu begyndte han igen at græde. “De er fuldkommen ødelagte.” Sam sad med munden fuld af kyllingesandwich, og det så ud, som om der kom vand ud af alle hans sprækker. Han havde to piger, én på ti og én på otte, og han gjorde, hvad han kunne for at holde sig væk fra sager med børn. Det kunne han slet ikke bære. Han så hver gang sine egne piger i ofrenes sted, og hver gang han talte med en knust forælder, var det, som om han talte med sig selv. Det kan godt være visse politifolk bliver hærdede. Sam bliver det aldrig. 
	“Hvor bor hun henne?” spurgte jeg for at få politimanden i ham tilbage.
	“Forest Hill,” snøftede han og så rådvild ud. Hans udtryk skyldtes, at Forest Hill er velhavernes distrikt. Her er huspriserne høje, blandt andet fordi der så godt som aldrig er indbrud. Kvarteret ligger i udkanten af byen, i syd, og hvert jordlod er stort og velbeskyttet af alarmer og hække. 
	“Ellen Frosh,” fortsatte han monotont. “Hun legede i haven. Hun gyngede. Moren var i køkkenet og bagte småkager med lillebroren. Faren ryddede op i sin værktøjskasse i garagen.” Så vendte han sig mod mig. “For fanden, Fanny, den garage var 10 meter fra gyngen, men rundt om et hjørne, så han ikke kunne se hende. Men hvis man ikke kan lade en ti-årig pige gynge i sin egen have, en søndag, jamen, hvad kan hun så? Hvor kan man så føle sig sikker?” Jeg kunne se, at han igen identificerede sig. Han havde selv et lille hus, med en lille hæk rundt om en lille have, der også husede gynger og — hveranden weekend — børn. Han fortsatte:
	“Der er en hæk hele vejen rundt om haven, en høj en. Og vores unsub havde lige så stille og roligt klippet et hul i hækken. Et noget så sirligt hul. Alle vinklerne var til hans fordel. Faren kunne ikke se hende, moren kunne ikke se hende, og hun selv kunne ikke se hullet i hækken, for det var skjult bag et legehus. Det må være en afsindig koldblodig unsub, det her.”
	Jeg sagde ikke noget. Umiddelbart var jeg irriteret over hans jargon. En ukendt gerningsmand hed en “unsub”. Det er kort for “unknown subject”. Det var FBI, der fandt på det ord, dengang i 1970’erne; og nu render alle de lokale strømere rundt i hele verden og taler om unsubs, fordi de synes, det er skidesmart. Jeg kalder dem bare, over en kam, for svin. Det synes jeg, er skidesmart.
	“Og nu skal jeg ned og tale med de forældre igen,” sagde han grædende. “De skal komme i tanker om flere, Ellen har været i berøring med. Flere mænd. Det er ikke en fremmed, det her. Hun er gået med ham. Der var ingen vidner til det her, men det kan jo være, at nogen træder frem senere. Ingen hørte skrig eller så en pige eller en fremmed mand eller en forkert bil eller noget som helst. Jeg tror, hun er gået frivilligt med ham. Hun kender ham.”
	“Hun kender ham perifert,” sagde jeg. “Det er en person, hun har mødt før, men det er ikke sikkert, forældrene kender ham. Det er en mand, der har talt med hende nogle gange, været venlig, hjulpet hende, men jeg tror ikke, det er en, forældrene kender.”
	“Det kan du jo ikke vide gówno wiecz om, Fanny. Gnój! Hold nu op.”
	“Det lyder, som om han er højt organiseret,” fortsatte jeg. “Han har planlagt det godt, og han skal ikke fanges lige med det samme. Denne her type gør sig venner med børnene uden at inddrage forældrene.”
	“Hvis du er så klog, kurwa maÊ, hvorfor går du så ikke ned og taler med de forældre?”
	Jeg trak på skuldrene. Han vidste udmærket godt, at det ikke var en del af min arbejdsbeskrivelse, rent bortset fra at Cornwell Politi ikke engang havde hyret mine services. Sådan nogle som mig deltager ikke i opklaringsarbejdet. Vi blander os ikke i politiets arbejde. Vi laver vores profiler og vores analyser, og så giver vi dem til politiet, og så trækker vi os tilbage, med mindre politiet har yderligere spørgsmål eller nye oplysninger, der kunne foranledige profileringsmæssige ændringer. Men selvfølgelig er det anderledes, når jeg arbejder for politiet i Cornwell. Her er jeg selvsagt tættere på efterforskningen. Jeg bor her jo, jeg kender alle hos Cornwell Politi og på Retsmedicinsk — de offentlige anklagere, chefanklageren og dommerne, dem har jeg helt styr på. 
	Det var også derfor Sam i sidste måned havde bedt mig tale med Chefanklageren, P.J. Harvey, om det nye direktiv for Cornwell-Grafton. Fordi jeg kendte hende så særdeles godt. I følge hendes direktiv skulle politiet påvise motiv, manglende alibi og have mindst et stk. fysisk bevismateriale eller mindst ét pålideligt vidneudsagn, før en mistænkt kunne varetægtsfængsles i 24 timer og før en mistænkts hus kunne ransages. Dette umuliggjorde selvsagt politiets arbejde, rent bortset fra at jeg aldrig blev klar over, hvad “pålidelige vidneudsagn” i virkeligheden var. Jeg havde talt med P.J., men det var kun lykkedes mig at få fjernet kravet om, at politiet skulle påvise motiv, under henvisning til at der kun sjældent fandtes et sådant i en verden, hvor fremmede myrdede fremmede. 
	Under min samtale med P.J. fik jeg en klar fornemmelse af, at direktivet var en slags straffe- eller opdragelsesaktion specifikt rettet mod Sam og de andre (lige så hidsige) kriminalkommissærer i Cornwell og Grafton. De havde simpelthen arresteret for mange, for for lidt og beholdt dem i for lang tid, og P.J. sad op over begge ører i klager og søgsmål fra uskyldige mennesker, der mente, deres menneskerettigheder var blevet krænket af Sam & Co. Hvilket utvivlsomt var korrekt. Det var dog stadig lige så korrekt, at direktivet bare måtte væk, hvis politiet skulle have en chance. Så i forrige uge havde kriminalinspek­tør, Julio Estevez, protesteret mod direktivet i et brev til Det Europæiske Justitsråd, der koordinerer EFS’ politisamarbejde. (Han havde også skrevet et læserbrev).
	“Har Julio fået svar fra justitsrådet,” spurgte jeg Sam, der så ud til at være langt væk. Han gav et lille spjæt og grinede så hånligt.
	“Ja. Behandlingstiden er 6-9 måneder. Det var svaret.” Han rystede på hovedet og kiggede væk. “Så vi kan lige så godt nedlægge arbejdet.”
	Jeg skulle lige til at fortælle ham, at han selv var delvist skyld i sine elendige forhold, da han afbrød:
	“Kender du for øvrigt ikke Cormio Vittantonio?”
	“Jo, jeg kender ham endda særdeles godt.”
	Cormio Vittantonio var tidligere kriminalinspektør i Sienna, og jeg havde arbejdet tæt sammen med ham i forbindelse med en række drabssager for nogle år tilbage. På et tidspunkt blev han beskyldt for at være på Mafiaens lønningsliste, og da den (falske) nyhed kom på forsiden af alverdens aviser, var det med et billede af ham og mig, arm i arm, på vej ud af en restaurant der var ejet af mafiaen. Det var ikke befordrende for mit gode rygte, og det tog sin tid at blive stueren igen.
	“Han er formand for Justitsrådet to år endnu,” fortsatte Sam. “Kunne du ikke tale med ham, få fremskyndet behandlingstiden?” 
	Jeg sukkede. Selvfølgelig kunne jeg tale med ham. Men hvis jeg skulle udføre alle de vennetjenester, jeg blev bedt om, fordi jeg efterhånden kendte alle, der havde ledende poster i Europa, så kunne jeg jo ikke bestille andet. Men sige nej til Sam?
	“Jo,” sagde jeg og sukkede igen. “Når jeg får tid. Jeg skal til Rom i morgen tidlig.” 
	Jeg kiggede på mit ur. Eftermiddagen blev snart til aften, og jeg havde en del andre sager, jeg skulle have løbet igennem. 
	“Roberto Piqueri har en led sag, han ikke kan komme videre med.” 
	Jeg kunne se på Sam, at han igen var langt væk. Men så ringede telefonen. Sam vågnede, da telefonsvareren klikkede på: 
	“Fly utugt! Enhver anden synd, som et menneske kan gøre sig skyldig i, er uden for legemet; men den, som bedriver utugt, synder imod sit eget legeme.” 
	Sam lavede en grimasse til mig, jeg ikke umiddelbart forstod. 	“Hvem i himlens navn var det?”
 	Jeg trak på skuldrene. “Aner det ikke.”
	“Paulus’ 1. Korinterbrev, 6:18-20,” sagde Sam næsten mekanisk.
	“Jeg synes nok, det lød bibelsk — men hvor ved du fra, hvilken passage, det var? Er du, mmm — bibelstærk?”
	“Jeg gik i præsteskole i Krakow. Uchowaj boøe. I mit tidligere liv. I fire uger.”
	Da begyndte jeg at måbe. Godt nok var han følsom, men jeg kunne altså ikke se ham som præst. 
	“Hvorfor — hvorfor holdt du op, ja, jeg formoder du holdt op?”
	“Det ser stærkt sådan ud!” Han hævede øjenbryn af mig. “Fordi det er noget bzdura, noget vrøvl. Hvis man kigger ordentligt efter, er det noget værre vrøvl.”
	“Biblen er noget værre vrøvl?”
	“Der er for meget vrøvl, som for eksempel...” Han tænkte sig om. “Ak, Herre, Herre, jeg kan jo ikke tale, thi jeg er så ung.”
	“Ja?” prøvede jeg, for jeg forstod ikke, hvad han mente.
	“Ja, hvis han ikke kan tale, fordi han er for ung, så er han jo ikke mere end to-tre år, vel? Og så kan han ikke så godt sige, “Ak, Herre, Herre, jeg kan jo ikke tale, thi jeg er så ung!” Vel? Man kan jo slet ikke sige, at man ikke kan tale, når man dermed viser, at man taler.”
	“Nej, nej. Hvis du er så klog, vil du så ikke--?” Han afbrød mig:
	“Og så er der Jeremias 9:25, det er en af mine favoritter: Se, dage skal komme, lyder det fra Herren, da jeg hjemsøger alle de omskårne som har forhud. Hvad siger du så? De omskårne som har forhud? Hvad kalder man så omskårne, der ikke har forhud? Omskårne omskårne? Opowiesci dziwnej tresci. Jeg har altid hygget mig med at prøve at finde ud af, hvor de omskårne, som har forhud, monstro er omskårne henne.”
	“Ja, ja. Men, hvis du er så klog, vil du så ikke lige høre de andre citater?”
	Han nikkede, og jeg rakte ud efter telefonsvareren og trykkede på rewind, og da båndet stoppede, gik den automatisk på play og indledte med en masse statisk støj. Så kom hans raspen, og så begyndte han: “Se til de nøgne høje: hvor mon du ej lod dig skænde? Du vanæred landet både ved din utugt og ondskab, en snare blev dine mange elskere for dig. En horkvindes pande har du, trodser al skam.” Så lød der er masse raspen og raslen med telefonen, før den blev lagt på. Så kom Sonias stemme, der blot sagde: “Pot au feu på unghane og sommerurter kl. 19.30.” Og meget apropos lød derefter min fars stemme, som informerede mig om, at han intet havde spist i dagevis. Straks efter kom den gamle mand igen. “Ved din letsindige bolen vanærede du landet og horede med sten og træ.” Jeg kiggede på Sam, som hævede øjenbryn. Pludselig lød den franske retsmediciners gebrokne røst: “Ah, min elskøde Fanny, vi hadde det så dajligt, men da jaj vøgnede, var du vøk, og jaj savnede daj. Ses vi snart, min elskøde?” Jeg kunne mærke, jeg rødmede, og jeg blev irriteret over, at Sams øjenbryn blev ved med sidde for tæt ved hans hårgrænse.
	“Ja, ja, ja,” sagde jeg studst og slukkede telefonsvareren. Og i samme øjeblik, som et gående monument over bad timing, kom min unge studerende vaklende ud i køkkenet, fuldt påklædt og heldigvis for det. Han strøg mig over kinden, sagde tak for denne gang, nikkede til Sam og gik. Så meget stil havde jeg altså ikke i hans alder, tog jeg mig i at tænke og glemte i et sekund helt Sams øjenbryn.
	Døren smækkede i, og jeg mærkede Sams blik på mig. Var det såret? Eller var det bebrejdende? 
	“Nå, men hvad siger du så? Til alt det bibelævl, altså?”
	“Jamen, jeg siger bare, det du ved — at der er en, der ikke er tilfreds med dine ... “ Jeg kunne se, at han tænkte sig om. “... udskejelser?”
	“Og jeg kan se på dig, at det er du heller ikke.”
	“Jeg har ikke noget at skulle have sagt om det. Du gør, hvad du vil.”
	Såret. Det var såret, han var. Jeg rejste mig og omfavnede ham. Lugten af ham var gammelkendt og tryg, og han måtte ikke være såret. 
	“Kom,” sagde jeg. “Kom lidt med ind.” Han skubbede mig væk. 
	“Hvorfor gør du det, Fanny?” Han kiggede på mig med noget, der nu lignede afsky, og jeg blev pludselig flov og glemte hvorfor.
	“Vi spurgte Ted Bundy,” begyndte jeg efter en stund. “... dengang vi interviewede ham i fængslet, hvorfor han myrdede de kvinder. Så sukkede han bare irriteret og sagde, at han ikke forstod, hvorfor folk ikke bare kunne acceptere, at han myrdede, fordi han kunne lide det. Hvorfor vi prøvede at finde alle mulige andre forklaringer og motiver.”
	Han kiggede målløst på mig. 
	“Når Ted Bundy, en sindssyg stodder der endte i den elektriske stol, ikke kan forklare sig bedre, så skal du, doktor Fanny Fiske, heller ikke?” udbrød han.
	“Det var jo ikke det, jeg mente!” nærmest råbte jeg til ham og rakte ud efter hans arm, netop som han rejste sig. 
	“Jeg ved godt, hvad du mente, Fanny,” hvæsede han og trak armen til sig. “Hvorfor fanden kan du ikke bare købe en dildo?”
	Jeg kiggede ned. “Den mangler noget,” sagde jeg lavmælt. “Lyde, lugte, hud, hår, muskler, sener, puls, skægstubbe, læber, ord — skal jeg blive ved?”
	Jeg så op. Han kiggede hånligt på mig, foragteligt. Såret.
	“Bliv hos mig,” pev jeg og kiggede igen ned.
	“Ikke i dag, Fanny. Det er ikke min dag. Jeg er ikke i det humør.”
	Han gik hen mod døren. Hans skridt lød hårde. 
	“Jeg skal hen til de forældre.”
	Lyden af døren, der smækkede, stak i mine nerveender. Jeg flåede kimonoen af og gik i bad og prøvede at koncentrere mig om den Pot au feu på unghane og sommerurter, som jeg havde i sinde at sætte tænderne i for derefter at sive med et par velanbragte undskyldninger om travlhed. 

4

Sagen havde fået enorm medieopmærksomhed alene, fordi den var så rædselsvækkende. Seksogtyve kriminalbetjente havde udspurgt mere end 1000 mulige vidner og mistænkte og checket alle kendte seksualforbrydere i Rom og omegn. Men efter en måned var de ingen vegne kommet, alle spor var blinde og efterforskningen var gået død. Så ringede de efter mig, og dagen efter kom en kurér med sagsmappen, fotografierne og retsmedicinerens rapport. 
	Jeg gennemgik sagsmappen i flyet og fandt hurtigt ud af, at jeg kunne have klaret denne her sag telefonisk. Pyt. Roberto var et besøg værd.
	Anna Pandori var en 26-årig før-skolelærer. Hun var lillebitte, vejede ikke mere end 45 kilo og havde klumpfod. Hun var en sky og genert pige, der stadig boede sammen med sine forældre i et ældre lejlighedskompleks på Via Appella. Som sædvanlig var hun taget af sted på arbejde kl. 07.30 om morgenen, men kl. 09.30 blev der ringet fra skolen, fordi hun ikke var dukket op. Det var så ulig hende, at moren straks blev bekymret og begyndte at ringe rundt til venner og familie. Men snart ringede det på døren, og udenfor stod viceværten. En femtenårig dreng fra anden sal havde fundet Anna Pandori på trappeafsatsen ud til taget, da han var på vej op til taget for at flyve sin drage. 
	Jeg fiskede efter fotografierne, men hørte stewardesserne rumle med kaffevognen og lod dem ligge i kuverten. Første gang jeg så billeder som dem, der lå i kuverten, måtte jeg på toilettet og kaste op, og den dag i dag kan jeg stadig ikke være i stue med et lig. Fotografierne har jeg dog vænnet mig til. 
	Kaffen kom, og, ja, jeg skulle have både mælk og sukker og en Vecchia Romagna. Hvordan så jeg ud i min Modella Franchesa-kjole i rød crepe, tænkte jeg og prøvede at aflæse stewardessens ansigt. Kunne man se på hendes ansigt, at jeg så godt ud og havde lækkert tøj på? Nej, det kunne man ikke, og det var også lige meget. Jeg bundede brandyen i ét træk og tog en dyb indånding. Så hev jeg fotografierne ud. 
	Det var virkelig en lille pige, hun lignede en 16-årig. Hun var nøgen. Hendes ben var spredt ud til siden, og hendes arme var bundet med et bælte — hendes eget, stod der i rapporten — og med hendes egne nylonstrømper. Hendes brystvorter var skåret af og placeret på hendes brystkasse; i følge retsmedicineren var dette gjort efter hendes død. Hendes underbukser dækkede hendes ansigt. Hun havde bidemærker på lår og knæ. Hele hendes krop var dækket af mindre overfladiske flænger, sandsynligvis udført med en lommekniv. Skaftet fra hendes paraply var stukket op i hendes skede, og hendes kam var placeret på hendes pubeshår. Hendes ørenringe lå på gulvet, symmetrisk placeret på hver side af hendes hoved. På hendes lår havde morderen skrevet non puoi fermarmi og på hendes mave vaffanculo, hvilket betød, kunne jeg læse, Du kan ikke stoppe mig og “gå op i røven” — eller med andre ord: Gå af helvede til. Og så var der lige den detalje, at morderen havde haft afføring i nærheden af liget og dækket sine ekskrementer med Annas tøj. 
	Jeg tog igen fat i retsmedicinerens rapport. Hun var blevet slået bevidstløs med et stumpt instrument, og slagene havde være så hårde, at hendes kæbe, næse og kindben var brækket, og alle hendes tænder havde løsnet sig. Dødsårsagen havde været kvælning. Han havde brugt stroppen fra hendes egen taske. Der var fundet spor af sæd på hendes mave og på gulvet ved siden af hende, så morderen havde altså masturberet, da han var færdig med ornamenteringen af liget. Men der var ingen tegn på voldtægt. Retsmedici­neren havde ikke fundet nogen forsvarskvæstelser — ingen knækkede negle, skrammer eller sår på og omkring hænder og arme, så gerningsmanden havde sandsynligvis blitzet hende, før hun kunne gøre modstand. 
	Efter at have efterforsket gerningsstedet, havde kriminalbetjent Pucini konkluderet, at Anna Pandori var blevet overfaldet, mens hun gik ned ad trappen. Morderen havde slået hende bevidstløs og havde så båret hende op ad trappen til afsatsen. 
	Jeg lukkede øjnene, lænede mig tilbage og blev til Anna Pandori. Det er ikke altid let, men det er altid ubehageligt — at sætte sig i offerets og bødlens sted, at gå ind i dem. Men det er noget, jeg skal gøre. Jeg bliver nødt til at prøve at mærke, hvordan det føltes for dem begge.
	Anna Pandori.
	Jeg humper ned ad trappen med min skoletaske under armen. Jeg er lille, men frygtløs, jeg har intet at frygte, frygt ligger mig fjernt, jeg har ingen fjender. Jeg møder en, jeg kender, ja, jeg kender ham, så jeg smiler, da jeg passerer ham, jeg mærker noget, jeg ikke når at registrere, hvad er. Nu er jeg væk. 
	Jeg åbnede øjnene. Manden var vred. Jeg lukkede øjnene igen og mærkede ondskaben. Den var hans. Nu skulle den blive min.
	Jeg er ham, en seksuel sadist; jo mere mit offer lider, jo mere æggende, jo mere tilfredsstillende. Men — men jeg har jo ikke modet til at gøre det. Jeg læser om det, jeg fantaserer om det, år ud og år ind — og nu møder jeg lille Anna Pandori, og hun er lille nok til jeg kan ondulere hende. Jeg har ikke planlagt det her. Men trangen har været i mig i årevis, og den har pumpet rundt i mig hele natten og her på vej op ad trappen, er jeg på jagt efter noget, jeg ikke kan sætte ord på. Jeg tror, jeg bor her eller arbejder her, og nu kommer hun pludselig humpende, og uden at tænke nakker jeg hende bagfra med noget tungt. Der var noget inden i mig. Det her var noget, jeg måtte gøre. 
	Jeg åbnede øjnene et sekund og lukkede dem igen: hvad slog han hende med? Det var noget tungt, men intet blev fundet på scenen, som han kunne have brugt. Og det var spontant, han havde ikke planlagt det. Jeg hørte stof blafre og lyden af trin. Jeg åbnede øjnene. Stewardessen kom forbi igen. Jeg fik mere kaffe og endnu en Vecchia, som jeg skyllede ned i én køre. Jeg lukkede igen øjnene, og efter et øjeblik var jeg ham igen. 
	Nu er hun faldet om på trappen, så jeg tager hende i armene og løber lydløst op ad trappen til afsatsen, lægger hende og slår hende i hovedet igen og igen og igen. Jeg kan høre lyden af knogler, der knækker. Det er begyndelsen på en fantasi, jeg har haft i mange, mange år. Jeg er vred, nu er jeg vred på hende her, meget vred, og jeg har hende i min hule hånd, hun er min, men hun kunne være hvemsomhelst. Jeg føler mig dygtig. Jeg er dygtig. Jeg har selv gjort det her, og jeg har gjort, som jeg skulle. Jeg føler en uoverstigelig vellyst. Nu skal hun dø. Jeg rækker efter hendes taske og krænger stroppen om hendes hals og trækker til. Jeg holder trækket, måske længere end nødvendigt, jeg ved ikke, hvor længe, tiden forsvinder, men det giver mig et sug, det træk, et sejt, langt træk som ingen formår at afbryde. Jeg bestemmer. Nu skal jeg voldtage hende, men jeg tør ikke, dog ved jeg ikke, at det er derfor, jeg i stedet tager hendes paraply, griner forbrødrende til den og stikker den op i hendes skede. Jeg skal pynte hende, nu, jeg skal lakke hende til. 

	Det er sådan, jeg arbejder. Først kigger jeg på fotografierne, retsmedicinerens obduktionsrapport og -konklusion og på rapporten fra den ansvarshavende kriminalbetjent. Så korrelerer jeg, både med min bevidsthed og i de hurtigere baner bag den, de oplysninger med den statistiske godtepose jeg har inden i mit hoved, og så ser jeg tingene, så godt jeg kan.
	Bag mine lukkede øjnene hørte jeg stewardessen snuppe mit brugte service, og lyden vækkede mig. Timingen var i orden, for nu vidste jeg også, hvordan gerningsmanden var. Jeg skrev et kort memo til mig selv og lagde det i lommen. Så hørte jeg lyden og kiggede op på fasten seatbelt skiltet, der lyste. Jeg adlød mekanisk og pakkede sagens akter ned i min kalveskindstaske. Så faldt jeg lidt hen.

	Kriminalkommissær Roberto Piqueri hentede mig i Leonarado Da Vinci. Første gang jeg assisterede Roms politi, havde han stået samme sted som nu, lige ud for udgangsdøren bag rebet med et tåbeligt skilt med mit navn på. Han havde lignet et måbedyr, da jeg med hånden udstrakt gik hen til ham og præsenterede mig. Han havde forventet en ældre dame, havde han sagt og stirret vantro på mig, ikke “en ung fotomodel,” som han havde udtrykt sig. Jeg måtte derfor hive mit i.d. frem for næsen af ham. (Jeg viste ham billed-id’et fra EFBI, hvor der bare står mit navn og min titel som affilieret profileringsekspert. Mit fødselsår fremgår ikke. Jeg er en ældre dame, men det er der jo ingen, der behøver at vide, når man nu har teknologien til at skjule det.) I hvert fald blev hans forbavselse ikke mindre, da jeg foreslog ham, at vi tog hjem til ham og slappede lidt af. Roberto er nu engang en romersk gud, fysisk attrå ved første, andet og tredje blik, og livet er nu engang for kort til udsat tilfredsstillelse. Så vi har gjort det til en tradition — han henter mig, præcis dér, foran døren, bag rebet, uden skilt dog, og så tager vi hjem til hans nydelige lejlighed i det nordlige Rom og forgriber os på hinanden, uanfægtede af billederne af børn og kone, som står på sengebordet. Og så, bagefter, kan vi koncentrere os om det, jeg er kommet for. 
	Vi fulgte traditionen, og bagefter smuttede han ud og satte kaffe over, uden en trevl. Jeg tog mit tøj på og trippede ud på badeværelset, hvor jeg checkede mit tilfredsstillende ansigt i spejlet og tog en slurk vand. Så dykkede jeg ned i kalveskindstasken, snuppede sagsmappen med ud i køkkenet og satte mig ved køkkenbordet, hvorpå resterne fra hans families morgenmad endnu lå i form af krummer og en pyt appelsinjuice. Han udskiftede skyndsomst morgenresterne med frisklavet kaffe og håndmalet keramik fra Deruta. Så satte han sig. Nøgen og fuldendt, som en uforglemmelig reklame fra min ungdom udtrykte det. Han rakte efter nogle papirer, lagde dem ved siden af sin kaffekop. Og kiggede opmærksomt på mig.
	“Allora?” Han smilede afventende. Nu skulle jeg levere varen.
	“I skal koncentrere jer om et 25-35-årigt bysbarn, der ikke ser for godt ud,” begyndte jeg. “Han gør i hvert fald ikke noget ud af sit udseende, han er arbejdsløs, et natdyr, han bor inden for en kilometer fra Annas lejlighedskompleks, muligvis i ejendommen. Han er en ensom fyr, han har ingen kæreste, og jeg mener, han bor sammen med et ældre familiemedlem. Han har ingen uddannelse og er sandsynligvis droppet ud af uddannelsessystemet på et tidligt tidspunkt, fordi han er syg i hovedet. Hans selvværd er meget, meget lavt, sygeligt lavt. Han har ingen bil, han har ikke engang kørekort. Jeg vil vædde på, at han enten er indlagt på en institution for sindslidende eller har været det, og at han sandsynligvis er på anti-psykotisk eller anti-depressiv medicin. Han tager i hvert fald et eller andet. Når I undersøger hans bopæl, vil I finde masser af S&M pornografi. Hvad, øh — I har ikke haft et lignende mord inden for de sidste par år?”
	Roberto rystede på hovedet.
	“Har du checket den paneuropæiske database?”
	“Secondo te?” hvæsede han. Italienere kan virkelig blive fornærmede. Men spørgsmålet var, ret beset, også fornærmende. 
	Jeg kiggede ned i mine notater. “Jeg er nemlig temmelig sikker på, at det her er hans første mord, måske oven i købet hans første forbrydelse. Men det er ikke hans sidste — mord, altså. Hvis I ikke fanger ham, gør han det igen. Det var for godt, det her, skal jeg sige dig.” Jeg kiggede sigende på Roberto. “Hvis du havde fundet en måde at gøre det på, som virkelig tilfredsstillede dig, så ville du også forsøge at gentage succesen, ikke?” 
	Roberto hævede øjenbryn og fortalte mig dermed, at han var fuldstændig normal. Men det vidste jeg jo godt. Så jeg fortsatte.
	“Men han gør det ikke igen foreløbig. Han er lige nu og en tid endnu — fuldstændigt tilfredsstillet. Men, som sagt, nu hvor han har taget skridtet fra fantasi til udøvelse — så er det bare et spørgsmål om tid.”
	“Du har altså udelukket den 15-årige dreng?” spurgte han.
	“Det her kan en 15-årig ikke lave.” Min erfaring sagde mig, at en så ung mand aldrig ville behandle et lig på denne måde. En så avanceret seksuel fantasi som denne mands tager år at udvikle.”
	“Det er kriminalinspektøren, der bliver ved at fokusere på den 15-årige på trods af, at DNAen ikke passer. Han siger, det her er begået af en seksuelt umoden dreng, der ikke kan finde ud af at gennemføre en voldtægt.”
	“Når en 15-årig er seksuelt umoden, så er det naturligt. Seksuel umodenhed i den alder har aldrig givet sig udslag i så et ulækkert mord. Men når en voksen mand, der har haft tid til at udvikle fantasier, stadig er seksuelt umoden og oven i købet lider af en form for psykose eller karakterafvigelse, så ser du sådan noget som det. Masturbation ud over et så maltrakteret lig er en ældgammel fantasi. Det er ikke en femtenårigs.”
	Han trak på skuldrene. “Jeg tror, du har ret. Og det er lidt uhyggeligt, for vi har en, der svarer fuldstændig til dit signalement på vores liste over mistænkte ... det vil sige, han er ikke rigtigt på listen, vi har ikke testet ham, for han er indlagt og var det også, da mordet blev begået. Derfor.”
	“Men når han ikke er indlagt?”
	“Han har været indlagt i årevis, men hans far bor på fjerde sal, lige ved siden af Anna Pandori.”
	“Så må du jo finde ud af, hvor meget indlagt han i virkeligheden var den morgen.” Jeg rejste mig og begyndte at pakke mine ting ned. “Hvis jeg smutter nu, kan jeg lige nå flyveren kl. 14.00” 
	Jeg ringede efter en taxa og studerede Roberto, der kiggede på sine papirer. Da jeg lagde røret på igen, rakte han en hånd ud efter mig, stadig med blikket naglet til sin egen skøre håndskrift.
	“Vent lige lidt. Der er et par ting, jeg ikke forstår ... hvor, hvor fik du egentlig det fra med, at han ta’r medicin? Jeg er med på, at manden er syg i hovedet og indlagt og derfor muligvis kan være medicineret, men hvordan kan du udlede, på den måde du gør, at han tager medicin?”
	Jeg glattede min kjole og rakte efter min frakke.
	“Altså, for det første peger graden af ritualisering parret med det tilsyneladende uplanlagte rod, han lavede, på en psykose, som kræver noget farmakologi. Men så er der også ekskrementet—”
	Han afbrød mig:
	“Jamen, det var da bare en del af degraderingen af liget.”	
	Jeg dykkede ned i min taske og fremdrog billedet, der viste det tildækkede ekskrement, og dunkede pegefingeren ned i det. 
	“Se her — han har dækket det til. Hvis han ville bruge det som et led i degraderingen, havde han jo ikke dækket det til. Ekskrementet peger på, at han var der i lang tid eller på, at han ikke havde nerve- og muskelkontrol nok til at holde sig. Min erfaring siger mig, at det sidste er det mest sandsynlige og at den manglende kontrol er forårsaget af medicinering.” 
	Jeg proppede billedet tilbage i kuverten, der lå i min taske. Så reaktiverede jeg min PDA, som meddelte mig, at antallet af beskeder var 46.
	“Det er langt ude,” hvislede Roberto og så udfordrende på mig. Jeg bøjede mig ned og kyssede ham på panden. 
	“Det er det faktisk ikke,” hviskede jeg og nød hans kropsduft. Taxaen båttede, og jeg sprang hen mod døren, åbnede den og vendte mig mod Roberto. 
	“Giv lige et ring, når I har ham. Jeg vil gerne vide, hvad han slog hende i hovedet med. Har teknikerne undersøgt væggen og gelænderet? Han må have brugt en af delene.”
	Jeg lukkede døren bag mig og hørte ham kun med nød og næppe hvisle sit ciao til afsked, før min PDA summede. Jeg checkede displayet, før jeg satte mig ind i taxaen og så, at opkaldet kom fra telefonboks 214 i Cornwell. Endnu en sag for min telefonsvarer. 
 
5

Automaten åd billetten, da jeg holdt foran bommen, der nu burde gå op og lukke mig ud af korttidsparkeringen. Det gjorde den ikke. Så jeg måtte parkere bilen og gå hele vejen tilbage til terminalen og stå skoleret for en sur uniformsklædt papirskubber, der krævede at se min flybillet som bevis på, at jeg ikke var en småkriminel, der bare ville parkere gratis. Jeg er for dannet til at skælde ud, så jeg nøjedes med at bande lavmælt hele vejen over til korttidsparkeringen, hvor jeg denne gang havde bedre held med automaten. Ikke så såre var jeg ude, før det begyndte at regne. Snart ville udsigten byde på det velkendte grå pløre, jeg efterhånden havde accepteret som Verden i følge Cornwell & Omegn. 
	Så denne gang kunne jeg godt forstå, han var sur, Eisik. Hans gamle slappe mundvige var krænget helt ned på den anden side af hagen, registrerede jeg ud af min øjenkrog, da jeg parkerede bilen i carporten. Jeg stod ud og konstaterede, at Havemand Eisik var drivvåd, men at han alligevel bare blev stående med sin beskærersaks dybt i min mahognibusk. Men det kunne han jo bare lade være med.
	“Du skal da ikke stå dér og blive forkølet,” råbte jeg alligevel til ham, mens jeg med tasken over hovedet løb hen mod hoveddøren og famlede efter nøglerne. “Kom dog ind og få en kop kaffe og bliv lidt tør!”
	Men han bare skulede surt til mig og rystede kort på hovedet. Så klippede han videre. Havde jeg nogensinde hørt ham sige andet end grynt? Jeg tror det ikke. Han rystede på hovedet, nikkede og gryntede, og det irriterede mig voldsomt. Men han var en god havemand, og med den ældgamle kæmpehave jeg har, er der hårdt brug for ham. 
	PDAen summede, da jeg smækkede døren bag mig, og jeg satte tasken og hev den lille sorte sag ud af bæltet. Det var Sam, kunne jeg se. Jeg tog den. 
	“Hej,” sagde jeg med PDAen mellem hoved og skulder, så jeg kunne skrælle frakken af.
	“Vil du godt komme herop med det samme?”
	“Hvor op?” Jeg åbnede køleskabet og tog en kande juice ud.
	“Op på stationen.” Hans stemme lød grådkvalt.
	“Jeg er lige kommet ind ad døren, hvad er los?”
	“De har fundet hendes hoved.”
	“Hvis hoved?” 
	“Ellen Froshs hoved, idiotko. Den 10-årige pige--”
	“Nå, for pokker.”
	“Jeg vil gerne have, du ta’r med mig.”
	“Jamen, jeg vil ikke rodes ind i jeres efterforskning.”
	“Lige nu beder jeg dig om en vennetjeneste. Tag med mig. Jeg vil ikke derud alene, og jeg vil ikke have nogen af fyrene med. Jeg vil ikke have, de skal se mig stå og flæbe.”
	“Det bliver du nødt til, jeg vil ikke se på lig.”
	“Det er kun et hoved. Vil du ikke nok bare gøre det?”
	“Hvor er det henne?”
	“Ude på den store affaldssortering bag heden. Der står en mand og venter på os. Jeg henter dig nu.” Han lagde røret på. 
	Jeg klikkede PDAen af og så ud ad vinduet. Jeg havde ikke lyst til at trække i tøj, der matchede den regn. Så det var kun modvilligt, at jeg traskede ind i soveværelset, afførte mig den røde crepe-sag og krøb i et par jeans. Ude i bryggerset fandt jeg mit gule Ocean Technology regnsæt og noget matchende regntæt fodbeklædning. Jeg så mig i det store spejl i gangen og måtte igen konstatere, at det faktisk var lige meget, hvad jeg havde på, jeg så altid godt ud. 
	Udenfor dyttede Sam, så jeg checkede mine nøgler og min PDA og åbnede døren til den silende regn, hvis omsiggribende fugtighed var mærkbar endnu her i døråbningen. Eisik stod med ryggen til og klippede ufortrødent i mahognibusken, og jeg bildte mig ind, jeg kunne mærke hans modvilje mod alt og alle og specielt mig, da jeg susede forbi ham over mod Sams ramponerede Mercedes. Da jeg satte mig i læderet på passagersædet, var det i selskab med flere liter vand, der langsomt drev af mig, ned på sædet, ned på gulvet.
	Sam så sammenbidt ud og sagde ingenting, da han vendte bilen. Jeg havde heller ikke lyst til at snakke, så jeg lukkede øjnene og lænede mig tilbage og planlagde en lille lur i den halve time, det ville tage os at køre ud forbi heden. Men netop som jeg i mit hoved skulle til at gå hen over visse specielt inciterende detaljer ved min time i Robertos seng, begyndte Sam at tale. Hans stemme var grødet og sammenbidt, og han sad bøjet over rattet. Det var forældrene, han talte om. I en lang køre. Morens opløsning. Farens sammenbidthed. Lillebrorens uforstående uro. Moren havde grædt og skreget og klynget sig til lillebroren, som om hun frygtede at miste ham også. Hun havde tryglet Sam om at finde hendes lille pige, hun havde lagt sig for hans fødder, trukket ham i buksebenene, grædt uophørligt. Den lille dreng havde også grædt, men faren havde bare siddet sammenbidt og forsøgt at besvare Sams spørgsmål gennem lyden af uophørlig gråd. De havde gennemgået alle bekendtskaber, perifere og nære, i lille Ellen Froshs liv. De havde gennemgået Ellen Frosh. Hvem hun var, hvad hun lavede, hvorfor. Hvert minut af Ellens dagligdag havde de gennemtrawlet. Og den morgen, den søndag morgen, før hun forsvandt fra haven, havde de gennemgået igen og igen. Familien havde spist morgenmad sammen ved halv-ti tiden. Det havde regnet støt den morgen. Men så var regnen blevet afløst af strålende solskin, og det var blevet en dejlig dag, som de hen over morgenbordet planlagde at fylde med små, rare gøremål. Lidt reparation, lidt kagebagning, lidt leg, måske en tur i skoven senere. En dag uden de store planer, det skulle være en afslappet, fredfyldt søndag. Der havde ikke været nogen tegn på uro, ingen overhovedet. Efter morgenmaden var Maria Frosh begyndt at gøre klar til madbrød og småkager, som Erik Frosh på bare fire år så gerne ville hjælpe med. Michael Frosh havde læst avisen færdig, før han var slentret ud i garagen for at arbejde lidt på sine vinduessprosser og i øvrigt rydde op i værktøjskassen, som Lille Erik havde torpederet. Ellen havde leget lidt med sin nye hårmascara, før hun besluttede sig for at vejret var værd at gynge i. Og således var de gået hver til sit, stille og roligt, som enhver familie gør, når dagen er åben og en søndag oven i købet. 
	Sams identifikation var total. Han havde aldrig accepteret sin skilsmisse og var stadig i sit hoved en del af en familie under samme tag. Jeg lod ham tale, det var den bedste terapi for ham. Han frygtede selv sådan at miste. Og han gjorde det så koncentreret og så totalt, at han tillod mig at følge med i den følelsesmæssige skakt, det lavede i hans sind. 
	Selv har jeg ingen børn og gudskelov for det. Jeg lod mig sterilisere for mange, mange år siden, for det gik tidligt op for mig, ikke hvor ondt det gør at miste et barn — jeg tror, man skal være en forælder for at kunne fange den følelse — men hvor svært det er at være en ordentlig forælder, og hvor mange der ikke er det, og hvor grelle konsekvenserne kan være. Jeg vidste for meget om de ting, forældre gjorde forkert, og turde slet ikke binde an med selv at prøve det. Der er nok børn i denne verden, og mit job er ikke at bidrage til flokken, ræsonnerede jeg dengang. Mit job er at profilere ukendte forkvaklede gerningsmænd, når deres barndom er kommet tilbage for endeligt at destruere dem og deres ofre. 
	Og hvordan, ræsonnerede jeg yderligere, kunne mit arbejde overhovedet forliges med børn? Halvdelen af min tid bruges i flyvere eller på fremmede hoteller med at udføre ting, jeg aldrig ville kunne beskrive for et barn. Og enlig mor ville jeg jo under alle omstændigheder blive, for det dér med at bo sammen med den samme mand i mere end to dage, det ville jeg aldrig drømme om at indlade mig på. Men der var da nogle år, da jeg var omkring de 30, hvor jeg i perioder gik rundt med puder på maven og fornøjede mig med indbildte ødemer og indkøb af bleer, som jeg så forærede væk, når anfaldet var overstået.
	Sams terapeutiske talestrøm var stoppet. Nu så han sammenbidt ud. Træt. Han sagde:
	“Men vi fik dog lavet en liste. Michael Frosh og jeg fik lavet en liste på over 400 personer, vi skal tale med. Der er sat 25 mand på sagen, men det er langt fra nok.”
	Sam rystede på hovedet. “Underlig stodder, ham Frosh. Ved du, hvad han gør, når jeg taler med ham? Han sidder ved sin computer og skriver. Fuldkommen sammenbidt, han skriver alt det ned, jeg siger, hvert et ord. Jeg stod bag ved ham og så det. Og sine egne spørgsmål, dem skriver han også ned. Han vil vide alt. Alt hvad vi gør, hvordan vi gør det, med hvem og hvorfor.”
	Han holdt en pause og snuppede et stykke tyggegummi. Han var holdt op med at ryge for år tilbage og havde siden været forfalden til tyggegummi.
	“Begavet mand, for øvrigt,” fortsatte han, stadig med blikket på vejen. “Også Maria Frosh. De er begge to dataloger. Hun designer styresystemer til airbusser, og han er chef for datasikkerhed i Føderalbanken.”
	Enhver, der kender mit forhold til computere, vil forstå, hvorfor mine tanker nu begyndte at vandre. Jeg prøvede at forestille mig, hvordan Ellen så ud, og så røg det ud af munden på mig:
	“Hvordan vidste skraldemanden egentlig, at det hoved var Ellen Froshs?”
	Sam næsten stoppede bilen, for bedre at kunne kigge misbilligende på mig. “Jamen, altså!” næsten spyttede han, før han gearede bilen op til normal hastighed igen. “Læser du ikke aviser?”
	“Næh,” svarede jeg, som sandt var. “Der dumper én ind ad min brevsprække hver morgen, men den sidste uge har jeg kun hørt de nyheder, min PDA har sorteret til mig.”
	“Hendes billede har været i alle aviser i alle stater og på forsiden af alle Cornwells dag- og aftenblade.”
	“Har du et billede af hende på dig?”
	“Det ligger i mappen.” Han nikkede ned mod den nu lettere fugtige sagsmappe på gulvet foran mine fødder. Jeg bøjede mig ned, samlede den op og åbnede den. Allerøverst lå dagens avis med et stort billede af Ellen på forsiden og en tekst, der gav mig gåsehud:
	“Et eller andet sted i Cornwell findes lille Ellen Frosh — eller liget af hende. En hær af betjente, spejdere og frivillige finkæmmer byen for spor af den lille pige, der forsvandt sporløst ...” Jeg stoppede og kiggede på billedet. En yndig lille pige. Hun havde mørkebrunt hår med et stænk mahogni, fregner på sin lille næse, en stor, glad mund, der fremviste et stort smil med et par lidt for store tænder bag læberne. Hendes øjne var glade. Hun havde rottehaler, og der var røde sløjfer i. Jeg lagde billedet tilbage. Jeg kunne godt selv mærke det. Det var altid lidt værre, når det var børn. Der sad vitterlig en uskyldighed i de børn, de havde jo ikke nået at tilføje verden anden ondskab end at vælge den ene legekammerat frem for den anden eller nægte at rydde op på deres værelser. Jeg mærkede igen vreden. Det var den vrede, der holdt mig i arbejde. Jeg ville dem til livs. 	
	Jeg er helt klar over, at mit arbejde kun er oprydning og at den præventive indsats er det, der skal til. Derfor prioriterer jeg mit arbejde med socialarbejderne højt. Jeg holder måske så meget som 30 foredrag og dertil adskillige kurser hvert år for socialarbejdere i hele Fællesskabet. De kender godt de tidlige træk, der skal sættes ind overfor, men mine historier kan få dem til at tage sagen ganske anderledes alvorligt. Når jeg fortæller med eksempler og med billeder, hvad de børn vokser op og gør, så giver det et perspektiv, de ikke kan ignorere. Der skal mere opsyn til udsatte familier. Der skal undersøges på den mindste mistanke. Der skal slås ned på de tidlige tegn på misbrug og vanrøgt. Det er det, jeg siger, når folk lytter. Men når jeg ser mig selv i øjnene, når jeg nøje kigger på min egen indre nøgne abe, og det er jeg ganske ferm til, så er og bliver det jagten på svinene og fangsten af dem, der virkelig tilfredsstiller mig. Når jeg sidder i retssalen og stirrer dem lige i øjnene, mens jeg kort og fyndigt og med opbydelsen af alt mit had opsummerer deres triste og gemene personlighed — ja, så kan jeg faktisk ikke have det bedre. Bare tanken om en morder stikker dolken i min dødsangst, som leverer brændstof til min eksistens. Hver gang jeg er medvirkende til en fangst, får jeg hævn over min egen dødelighed. I perioderne derimellem, må jeg nøjes med at fylde både mig selv og kalenderen op til bristepunktet. 
	“Så er vi her,” hørte jeg Sam sige. Han drejede nøglen om og tog den ud. Så kiggede han på mig og tog en dyb vejrtrækning. Jeg børstede et par skæl af hans revers, og så stod vi ud. 
	Regnen var stilnet af til små, tilfældige dryp, og affaldssorteringen lå tilsyneladende øde hen. Faktisk hedder det en “genbrugs- og modtageplads.” Det er her affaldscontainere bliver kørt ud for at blive sorteret, og det er her familier lodser deres ubrugelige indbo af. Vi havde parkeret ved siden af en kæmpe dynge af madrasser og gamle kakkelborde og halvt ophuggede kommoder og skænke og chiffonnierer. Ved siden af dem stod en åben lastvogn fyldt med jern og metal. Og ved siden af den stod en række fyldte containere med alt muligt i, så vidt jeg kunne se på den afstand. Helt i bunden, eller i hvert fald så langt mit nærsynede øje rakte, kunne jeg skimte en skikkelse i orange tøj komme gående i vores retning. Sam løftede en arm og vinkede og begyndte at gå i retning af manden, der standsede afventende. Jeg fulgte efter Sam, men hørte en bil standse bag os og vendte mig. Det var kriminalteknikerne, Kenneth og Angelo. Jeg vinkede kort, vendte mig igen og satte i hurtigt trav efter Sam. Manden i det orange tøj stod og ventede, og han så ikke glad ud. Nu kunne jeg se to mennesker i Gore-tex regntøj med ryggen til. De stod og kiggede ned i en container. Den ene tog billeder. Vi gav hånd til manden i det orange tøj, jeg kan ikke huske, hvad han hed. Men nu kunne jeg se, at de to mennesker i Gore-produkter var Lisa Selander, retsmedicineren, og Store Koontz, fotografen. Lisa vendte sig, da hun hørte os og kom straks over og gav mig et knus og begyndte at tale om, hvor lang tid det var siden, og hvor glad hun var for at se mig, og om vi ikke snart skulle ud og spise —  “och spanar på killar?”
	Hun gjorde mig træt på sekunder, en kunst hun har dyrket, så længe jeg kan huske. 
	Lisa ligner en hest, en køn hest, en charmerende hest — men en hest. Hun har en dejlig tyk, sort manke, som hun gladeligt slår med, og en mule der er stor og blød — og ganske overordentlig rød. 
	Sam talte med manden i det orange tøj. Store Koontz sagde, han var færdig. Så kom teknikerne, og så begyndte de at stå at tale i munden på hinanden. Jeg ville gerne væk. Jeg har hverken for meget empati eller for meget distance. Jeg kan bare ikke tåle at se på lig. Og jeg havde intet ønske om at være her lige nu. Jeg stod faktisk og blev godt sur på Sam, fordi han havde trukket mig herud. Lisa og fotografen og to teknikere og en uden tvivl sympatisk mand i orange tøj — var det ikke nok? Hvad i alverden skulle han med mig? Jeg hørte lige manden i det orange tøj fortælle, at containeren kom fra midt-byen, da jeg afbrød ved at sige til Sam, at jeg tog med Lisa og Store Koontz tilbage. Så tog han fat om mine skuldre og manøvrerede mig ud til siden, væk fra de andre.
	“Fanny, du behøver ikke se noget, men vil du ikke nok bare være her,” hviskede han indtrængende.
	“Jamen, her er jo overbefolket med dine gode, gamle kolleger, så hvad bestiller jeg her?”
	“Vil du ikke nok bare være her, du kan stå her med ryggen til, vil du ikke nok blive her og køre med mig hjem? B≥agam?” Jeg rystede på hovedet og blev stående, hvor jeg stod. 
	Lisa gav mig et knus bagfra og spurgte på sin sædvanligt overstadige facon, om jeg igen stod dér og var fjollet.
	“Står Du där och fjantar, pussgurka?” sang hun.
	“Ja, det gør jeg vel,” bed jeg. “Sam har udbedt sig min tilstedeværelse.”
	“Ni två är lika fåniga,” sang hun videre og ville garanteret have udpenslet, hvor fjollede vi var, hvis ikke den utålmodige fotograf havde taget hende i ærmet og rykket af sted med hende.
	“Titta in på bårhuset en av dagarna, jag saknar dej,” råbte hun fra fotografens arm. Han havde mulen nede i sin PDA og ringede sikkert efter en taxa. Jeg havde i hvert fald ikke set en bil.
	Jeg vendte mig og så Sam stå på tæer og kigge ned i containeren. Den orange mand stod ved siden af og talte lavmælt. Jeg kunne ikke høre et ord. På den anden side af containeren stod teknikerne og fiskede med lange pincetter. Jeg vendte mig. Jeg følte mig svimmel. For nu kom billederne marcherende ind i mit hoved, noget jeg aldrig helt havde lært at kontrollere. En kniv skar gennem hud, indvoldene væltede ud af den bristede hud. Så kom kvalmen. Jeg begyndte at tælle amerikanske stater. Oregon. Montana. Maine. Californien. Florida. Texas. Hawaii. North Carolina. South Carolina. New York. Virginia. North Dakota. Så gik jeg i stå. Så kom billedet af en overskåret hals. South Dakota. Idaho. Wyoming. Første gang, jeg havde set sådan en, var jeg ikke særlig gammel og ikke særlig hærdet. Og selvom det kun var et billede, røg jeg lige på toilettet. Pennsylvania. Washington. Billedet af en overskåren halsstruktur, i closeup set fra oven. Kansas. Massachusetts. Louisiana. New Mexico. Jeg kunne ikke komme i tanker om flere stater. Og jeg kunne ikke få billedet væk. Jeg bøjede mig fremover og kastede op. 
	Jeg stod og spyttede, da jeg mærkede Sams hånd på min ryg. 
	“Tak fordi du ventede,” sagde han. “Vi kan gå nu.”
	Jeg spyttede én gang til og rettede mig op. Sam rakte mig en lommelærke. Jeg snusede til den. Det var malt whisky. Igen. Jeg fik kvalme af den røgede lugt. “Nej tak,” sagde jeg og rakte den tilbage. Han begyndte at gå. Jeg fulgte efter og kom op på siden af ham.
	“Hvad siger du så?”
	“Hvad kan jeg sige — det var hendes hoved. Det var skåret af. Han havde tilsyneladende kvalt hende først og så skåret hovedet af bagefter. Men det må Lisa afgøre. Der er en tynd blå streg lige over overskæringen.” 
	Han lukkede øjnene og hans læber blev til to smalle streger.
	“O kurwa,” sagde han i afsky. “Hun var helt opsvulmet og blodunderløben og hendes læber var krænget tilbage over tænderne og hendes øjenlåg var så opsvulmede, at man kun kunne se små hæslige sprækker. Hun lignede ... et mareridt.”
	Hans åndedræt blev hurtigere. Han vendte sig og gik, hurtigt og vredt, og så lige ud. “Den unsub er en af dine drenge, Fanny, det er jeg fuldkommen sikker på. Og hvad fanden kan vi stille op med et hoved?” Jeg løb efter ham. 
 	“Hvad kan Lisa få ud af et hoved?” Han begyndte at trække vejret lidt for hurtigt og virre med hovedet. “Og hvad skal jeg sige til de forældre? Hvad fanden skal jeg dog sige til dem?”
	Ja, hvilke trøstende ord, kunne han finde på? Han kunne nu fortælle, at hun var død. Han kunne nu fortælle, at hendes hoved var skåret af. Men han kunne ikke fortælle dem, hvordan hun var kommet af dage, og hvilke lidelser hun havde måttet gennemgå, før hun forlod denne verden. Han kunne ikke forsikre dem om, at deres datter var død gesvindt og smertefrit. Hvis den ukendte gerningsmand blot havde stranguleret hende, var hun virkelig heldig. Strangulation afbryder blodforsyningen til hjernen. I løbet af ca. 15 sekunder mister offeret bevidstheden, og selvom døden på grund af den nødtørftige, men vedvarige blodforsyning fra Arteria Vertebralis først indtræffer senere, er smerten til at overse. Vil jeg tro. 
	Uanset, ventede der Sam endnu en ubehagelig oplevelse, og det vidste han. Jeg kiggede på ham. Nu hev han efter vejret og hyperventilerede, så jeg stak ham én, men det hjalp ikke. Jeg stak ham én til, men han blev bare stående dér og hev efter vejret og blev højrød i hovedet. 
	Jeg løb hen til hans bil og fandt en papirspose, løb tilbage med den og gav ham den. Han tog den, og jeg vendte mig og satte hænderne på lårene. Jeg kunne høre ham ånde ind og ud, så posen blafrede. 
	Bag os vidste jeg, at en af teknikerne på nuværende tidspunkt havde taget hovedet op i sine handskebeklædte hænder og lagt det forsigtigt ned i en polystyrenpose, han havde lukket med to velcrostropper. Så havde han lagt det i en lille kasse af blød plast og således sikret, at intet bevismateriale gik tabt og at intet fremmed materiale blev tilført ud over det, der allerede var tilføjet ved at hovedet havde ligget midt i en container i gud ved hvor lang tid og oven i købet var blevet transporteret tværs gennem byen ad hullede gader. 
	Jeg mærkede Sams hånd på min skulder og så papirsposen i hans hånd. 	“Det er en af dine drenge, Fanny. Der er ingen grund til at vente på mere. Jeg laver en rekvisition i dag. Skal du undervise i morgen?”
	“Ja,” sagde jeg, stadig foroverbøjet, hænderne på lårene. “Jeg er færdig kl. 14.00. Så har jeg tre timer, før jeg skal til London og holde foredrag for over 1000 sundhedsplejersker. I overmorgen er det noget lignende. Du kan få den tid, jeg har ind imellem. Bare jeg får lov at sove.
	“Har du fået talt med Cormio Vittantonio?”
	“Nej, jeg har da ej,” sagde jeg træt. 
	Min PDA summede. Jeg lod den være. Den blev ved. Jeg rettede mig op og tog den. Det var Roberto. “Jeg står lige...,” begyndte jeg, men fortrød. “Jeg sidder lige i et møde. Jeg ringer tilbage.” Jeg kvalte den. Den summede igen. Jeg tog den. Hvorfor, aner jeg ikke. Det var den gamle mand.
	“Hold ægteskabet i ære i et og alt,” intonerede han. “Besmit ikke ægtesengen; thi utugtige og ægteskabsbrydere skal Gud dømme.” Jeg kiggede på PDAen, kunne mærke mit hoved begynde at ryste helt af sig selv og trykkede på off-knappen. “Jeg er altså ikke gift.” Sagde jeg til mig selv. 

	Da jeg kom hjem, havde jeg i tasken sagsmappen med Ellen Froshs navn og sagsnummer prentet på forsiden. Eisik var væk, og mørket var ved at falde på. Jeg overvejede, om jeg skulle gå over til Sonia og få noget mad, men jeg orkede hende ikke. Jeg havde nogle teorier om hendes mand, der aldrig var hjemme, som jeg slet ikke havde tid til at have, men som alligevel gjorde, at jeg vendte hvert ord, hun sagde for at finde noget, der understøttede disse teorier. I stedet tog jeg 60 armbøjninger, smurte et par kalkunsandwich med ravigotte sauce og drak kulsyretilsat vand. Bagefter bundede jeg et par Metaxaer, og så ringede jeg til Roberto. Jeg vidste, han ville fortælle, at de havde fanget ham, og at mit signalement havde været så præcist, at jeg “lige så godt kunne have givet dem hans telefonnummer.” Har vi hørt den før?
	“Det er Fanny,” sagde jeg blidt, da han identificerede sig i den anden ende. Han var hjemme, kunne jeg høre, for hans børn støjede, og lyden af skramlende porcelæn gik også klart igennem. Hans kone var nok ved at rydde op efter aftensmaden. Sådan noget gør koner. Smadderpænt af dem.
	Og det var lige, hvad de havde, fanget ham, altså. Han var 30 år, arbejdsløs, havde tidligere haft løse jobs som piccolo, vognvasker og tjener på beverdinger; han boede sammen med sin far i lejligheden ved side af Pandori. Han var ugift, overvægtig, havde hareskår og svært ved at indgå i forhold til kvinder. Han var gået ud af 1. g på grund af depressioner. Da politiet undersøgte hans værelse havde de fundet stakkevis af S&M pornografi. Han havde været indlagt i fire år, hvilket var grunden til, at politiet tidligere havde slettet ham af listen. Men udstyret med min profil var de gået tilbage til institutionen, hvor de hurtigt havde opdaget, hvor slap sikkerheden dér var. Det havde ikke taget dem lang tid herefter at fastslå, at manden simpelthen var “gået en tur” den morgen. Teknikerne havde konkluderet, at det stumpe instrument havde været den blodige mursten, de fandt i bunden af hans klædeskab. 
	“Du er vidunderlig,” konkluderede Roberto henrevet. Og selvom jeg vidste, hvad han mente, vidste jeg også, at han også mente noget andet. Jeg er fuldkommen tilfreds med mig selv. Det var grunden til, at jeg flyttede fra København. 


	6

Min far, Roman Fiske, er professionel skakspiller. Han er stormester, har vundet en stribe “kategori 16”-turneringer og har et helt værelse fyldt med pokaler, på trods af at han ikke kan tænke mere end et par træk frem. Påstår han. Han spiller intuitiv skak, hævder han, med “ubevidst kombinatorik”, kalder han det. Så det må være ham, jeg har arvet mine evner fra.
	Min mor døde på grund af lægesjusk, da jeg var tre år. Herefter fik min far så travlt med at sørge over tabet af min mor, at han gik i byen med en ny kvinde hver aften. Hver aften sad jeg med en babysitter og sørgede over tabet af begge mine forældre. Nu er det omvendt. Nu er han gammel og har brug for mig. Men nu har jeg desværre ikke tid til ham.
	Vi boede i Andropov, som ligger ca. tre timers kørsel fra Moskva, men flyttede til København, da jeg var fem år gammel, dels fordi vi havde slægtninge dér, dels fordi min far kunne tjene væsentligt mere ved at undervise i skak i Danmark. Men selvom jeg har gået i skole og på universitetet i Danmark, følte jeg mig aldrig hjemme dér. Det var altid dem, danskerne, aldrig os og vi. Jeg betragtede dem og lærte aldrig at sætte pris på det, jeg så og hørte. De var så angstfulde, så neurotiske, så middelmådige. Og frem for alt så havde de — så har de — den dér jantelov, som de på en underlig omvendt måde er så glade for og stolte over, som om det var en kompliceret egnsret, der var gået i arv gennem generationer. 
	Danskere har aldrig et godt ord at sige om sig selv, er ude af stand til at tage imod komplimenter og tør ikke blive andet end middelmådige i fare for at blive udstødt af stammen. Deres universiteter er passable og har stadig et vist internationalt omdømme, men samtidig er forskningen præcis lige så middelmådig, som de selv er. De er ligefrem bange for dygtige mennesker, i hvert fald skyr de dem socialt og bagtaler dem, hvis de kan komme til det. De konkluderer, tror jeg, at hvis et menneske er dygtigt, må der være en skyggeside, der er ligefrem proportional med kompetencen.
	Danmark. Et fladt udsigtsløst sted, hvor alt er tilladt og intet accepteret, hvor der er plads til alle, og alle må dukke hovederne. Hvor pædofiles og nazisters foreninger er velkomne og trives på lige fod med håndboldklubber og oplysningsforbund. Hvor meninger overlades til tabloidpressen og stempler ethvert individ, der måtte have dem. Hvor mennesker med årene bliver flade og udsigtsløse. 
	Vi syntes bestemt ikke godt om hinanden, Danmark og jeg. Jeg så alt for godt ud og var alt for kvik og lagde bestemt ikke skjul på nogen af delene, så danskerne skyede mig. Jeg var så ensom dér, at jeg nogle gange troede, jeg var det eneste menneske i verden, men ligefrem at give efter og tilpasse mig — så ensom bliver jeg aldrig. Men ensomheden, den tog jeg med mig, da jeg for stedse forlod det flade land, og den mærker jeg den dag i dag ved at jeg til syvende og sidst, når behovene er opfyldt, foretrækker mit eget selskab.
	Det var nok, fordi jeg er sådan en betragter, at jeg besluttede mig for adfærdspsykologien — det vil sige, først var det antropolog, jeg ville være, men så gik det op for mig, at jeg gik rundt og lagde adfærd sammen. Jeg udviklede en syntaks for kropssprog og udsagn og intonationer og spandt en teori om, at der måtte findes en grammatik for menneskelig adfærd, som jeg ville opbygge. Jeg brugte vold som metafor, det var i begyndelsen, før jeg blev klar over, at alle mine handlinger, mine genstandsfelter inklusive genstandene for mit umættelige begær, udsprang af min dødsfrygt. Død og sex. Ja, I guder, psykiater behøver man jo ikke at være for at gennemskue de dele. Men man skal nok kunne et eller andet for at se sig selv så lige i øjnene, som jeg gør. Jeg ved, hvad jeg er, hvad jeg vil have og hvad der tilfredsstiller mig. Og jeg går lige efter det. Således opnår jeg øjeblikke af lykke og øjeblikke af glemsel. Glemsel og lykke. Det er næsten det samme.

	I slutningen af 1970´erne, før jeg gik i gang med min doktorafhandling om seriemorderes typologi, fik jeg lov til at deltage i nu afdøde John Douglas’ berømte fængselsinterviews. Han var på det tidspunkt allerede en stjerne i FBIs afdeling for adfærdspsykologi, hvor profilering stadig var en pionersport, og de havde så travlt både med undervisning og assistance i verserende sager, at de havde hårdt brug for både professionel akademisk back-up og et menneske, der kunne korrelere resultaterne.
	Sammen med John Douglas og Bob Ressler udførte jeg interviews med omkring 21 seriemordere i fængsler og institutioner overalt i USA og kortlagde deres psyke, deres barndom, deres modi operandi, deres signatur — alt. Resultaterne samlede og bearbejdede jeg i doktorafhandlingen, “Seriemordere: Mønstre & Motiver.” (John og Robert udgav en revideret udgave under en lidt anden titel uden at kreditere mig, hvilket resulterede i et skænderi, der gav genlyd i alle staterne.)
	Der er mange, der har stillet det tåbelige spørgsmål, hvad i alverden vores interviews havde med adfærdspsykologi at gøre — til hvilket jeg kun kan svare, at det havde alt med adfærdspsykologi at gøre. Det gav os en forståelse for hvorfor, hvor vi hidtil kun havde vidst, hvordan. Det fyldte en forståelse for deres psykologi på de mønstre, vi allerede havde kortlagt, omend rudimentært, og fuldstændiggjorde billedet af voldelige kriminelle på en måde, der skulle vise sig at bringe opklaringsprocenten eksponentielt op. Vi kom til at kende deres frygt og deres ukontrollerbare lyst, og med den viden kunne vi bl.a. målrette vores pro-aktive strategier, så de ramte plet. 
	Efter doktorafhandlingen fik jeg tilbudt job hos Douglas på FBIs Nationale Akademi i Quantico, Virginia, side om side med FBIs bedste. Det var folk med gadeerfaring fra de hårdeste byer i USA, folk der kunne håndtere tunge skydevåben, og som havde et arsenal af hurtige reaktioner i pressede situationer, som jeg slet ikke kunne hamle op med. 
	Jeg var akademiker, og det vidste han, John altså, da han ansatte mig. Han vidste også, at jeg havde noget, de andre ikke havde, en underlig sjette sans og en dødsangst så dynamisk, at den lignede et had, der ville noget, selv hvor der intet var at gå efter. 
	I 14 år arbejdede jeg i “Kælderen”, som vi kaldte de vindueløse rum, hvor vi sad i timevis og kæderøg, adskillige etager under jordoverfladen, dybere nede end de døde kommer. Jeg deltog i opklaringen af børnemordene i Atlanta, de bestialske mord på Suzanne Collins, senior konstabel i det amerikanske marinekorps, og 17-årige Shari Faye Smith og gjorde mig uundværlig i de sidste faser af jagten på The Hillside Strangler og John Wayne Gacy — for blot at nævne et par stykker. 
	Jeg er Douglas mest taknemmelig for den måde, hvorpå han igen og igen fremhævede vigtigheden af en pro-aktiv strategi. 
	En god profil kortlægger den ukendte gerningsmands repertoire af reaktioner, så man kan komme ham i forkøbet og pågribe ham, før han myrder eller voldtager igen. Det er det pro-aktive — at komme ham i forkøbet.
	Hvis, for eksempel, gerningsstedet viser, at gerningsmanden har følt skyld over det, han har gjort, kan en pro-aktiv strategi spille på den følelse — man kan f.eks få aviserne til at skrive dybtgående portrætter, således at ofret fremstår som et helt menneske, en person, en skæbne. På den måde uddybes gerningsmandens skyldfølelse, og nogle gange er dette i sig selv nok til at få ham til at melde sig. Andre gange må vi gå videre med at gøre noget stort ud af begravelsen, gøre den offentlig, annoncere den, og så kan vi være temmelig sikre på, at han viser sig ved begravelsen. En pro-aktiv strategi går ud på at lokke den ukendte gerningsmand i en fælde, der er udformet i overensstemmelse med, hvem vi tror, han er — hvis han kan lokkes, lokker vi ham til at slå til, hvor vi vil have det, hvis han er under pres, lægger vi mere pres på ham. En god pro-aktiv strategi er uvurderlig — alt hvad der kan forhindre mord er uvurderligt. Derfor ligger den største udfordring til stadighed hos sundhedsplejerskerne, social­rådgiverne, lærerne i skolerne, pædagogerne på fritidshjemmet — folk jeg over en kam kalder “socialarbejderne”. De skal være de sporhunde, som skal opfange dysfunktionelle tegn hos børnene så tidligt som muligt, og dermed sørge for, at der bare ikke udklækkes flere af mine drenge.
	I Quantico var alle da også enige om, at den endelige løsning lå i det præventive arbejde. Den føderale regering bruger milliarder af dollars på at bekæmpe voldelig kriminalitet, og det skal de også. Men det er endnu bedre at sørge for at mor og far behandler deres børn ordentligt. Det er lettere sagt end gjort — det ved jeg alt om. Men det er det eneste, der batter noget. Indtil da må vi tage til takke med mig og de andre skraldemænd. 
	Det var for at kunne komme til også at arbejde præventivt, at jeg til slut sagde farvel og tak til kollegerne i Quantico og nedsatte mig som konsulent i London, hvor mit omdømme snart gav mig så meget arbejde, at det begyndte at gå ud over kurser og foredrag for socialarbejderne. Og det var jo ikke meningen, men sådan er det stadig: det er svært at vælge rigtigt, når valget står mellem at medvirke til fangsten af en bestialsk massemorder, der bare venter på sin næste chance — og at deltage i den store præventive indsats, der skal til for at undgå at disse mennesker overhovedet bliver skabt. Resultatet er, at jeg tit har lidt travlt og må overlade weekendafslapning og hobbyer til andre mennesker.
	Da Europas Forenede Stater endelig blev en realitet, blev jeg og en håndfuld andre europæere, der også var uddannet i Quantico, officielt tilknyttet EFBI som konsulenter, således at vi til enhver tid står til rådighed i sager, hvor det lokale politi skønner, at vores ekspertise er påkrævet. 


 	7

Kl. 14.30 den følgende dag, efter fem timers forelæsning for afgangsholdet, blev det min tur til at hyperventilere. Eller i hvert fald trække vejret dybt og forsøge at tage mig sammen. Jeg stod uden for morguen med ryggen mod en af de rustfri ståldøre og kunne høre Lisas og Sams stemmer, der blandede sig med lyden af metal mod metal. Jeg prøvede at identificere lydene og mente, at dén metalliske rumsteren skyldtes, at et lig på en metalbåre ad metalskinner blev skubbet ind i en køleboks af metal — og dén der lyd skyldtes, at en af de assisterende retsmedicinere tabte et instrument, muligvis en pincet, muligvis en skalpel, muligvis noget helt tredje, på flisegulvet. Det var det, min mor døde af. Hun havde i lokalbedøvelse fået fjernet en godartet cyste i brystet, og under operationen tabte lægen skalpellen. I stedet for at tage en ny eller sterilisere den tabte, samlede han den bare op og fortsatte. En uge senere døde min mor af stafylokokforgiftning. 
	Så vidt jeg kunne høre, talte Sam og Lisa om kvinden, hvis selvmord Sam så modvilligt havde “assisteret”. Så vidt jeg kunne høre, viste Lisa lige nu Sam de brandsår og flænger, som kvinden, i følge Lisas stemme havde overalt på kroppen. Lisa havde også fundet et kronisk subduralt hæmatom, det vil sige en ansamling af blod under den hårde hjernehinde, som opstår, når vener brister. Lisa konkluderede, at kvinden havde været udsat for omfattende vold i længere tid. Sam sagde, at hendes mand først havde meldt hende savnet i går på trods af, at hun havde været væk i en uge, og derpå grædende havde identificeret hende. Han skulle tale med ham. Han ville have en forklaring på de flænger og de brandsår. Og han ville have en forklaring på, hvorfor han ikke havde meldt hende savnet tidligere. Jeg kunne høre på hans stemme, at han ikke havde hjertet med sig i den sag. Jeg kunne fornemme, det var noget, der skulle overstås. 
	Nu kunne jeg høre dem gå, de gik længere væk, for deres stemmer begyndte at tone ud. Nu skulle jeg altså tage mig sammen. Jeg kastede et hurtigt blik ind i morguen og trak straks hovedet til mig igen. Kvinden, de havde gennemgået, blev nu dækket af et lagen af Lisas assistent, Unn, endnu en svensker. Lisa og Sam stod lidt længere nede og dækkede for udsynet til det, jeg hverken kunne eller ville se. Lisa famlede i sin lomme og tog en cellofan-indpakket sandwich op. Hun satte sig på et lille dissektionsbord og begyndte at pakke sandwichen ud og spise den, men havde sat sig således, at hun stadig dækkede for udsynet. 	
	Det var bare typisk Lisa, det med sandwichen. Selv ikke lig kunne forårsage læsioner hverken på Den Glade Svenskers humør eller hendes appetit. Ofte stod hun åndsfraværende og krummede på et lig, når hun var færdig med en obduktion. Selvom desinfektionsmidler og retsmedicinernes cerutter gør deres for at overdøve den, så kan alene organ-hørmen i morguen give mig spisevægring. Det er en lugt, som er svær at beskrive, men et griseslagteri ville sikkert lugte sådan, hvis nogle af dyrene var fordærvede. 
	Jeg tog mig sammen og gik derind, med hovedet bøjet og øjnene næsten lukkede, således at jeg blot kunne se flisegulvet og rækken af bårer og obduktionsborde og på denne måde navigere i den rigtige retning uden at få skrammer. Da jeg var truende nær udsigten bag dem, vendte jeg mig og bakkede ind bag Lisa og satte mig på metalbordet bag hende med ryggen til. 
	Hun snakkede med mad i munden, men standsede og vendte sig, da hun hørte mig. 
	“Nej, hejsan, gullet!” sang hun og purrede op i mit hår, hvilket irriterede mig. Jeg havde brugt en del tid til at få pagen til at falde ordentligt, og hun skulle ikke hverken lave rod i den eller røre mit hår med de hænder, der havde rørt ved andet og mere, end jeg turde tænke på. Men så gik hun i gang:
	“Det er jo ikke så meget, jeg kan sige på baggrund af et hoved!” Hun grinede. “I må finde resten, hvis I vil høre hele historien.”
	“Lad mig begynde med det, I allerede har regnet ud. Hun har sandsynligvis været død ca. tre dage, det er umuligt at sige helt præcist. Hun er blevet kvalt med noget tyndt, sandsynligvis en ledning eller en snor. Det er meget clean, det ser ikke ud, som om hun har gjort eller har kunnet gøre den store modstand.” Hun tyggede lidt. “Han er lidt af et pernittengryn, ham her. Ikke alene sidder hendes rottehaler perfekt, som om de lige var sat, tjek dem lige engang, hva’ — ikke et hår i uorden. Sløjferne sidder ulasteligt. Og se de blodrester dér i næsefløjen ... de får altid næseblod, når der kommer stase i systemet, men han har sågu tørret det af.”
	Sam trådte nærmere. “Jeg kan ikke se en skid. Gówno widaÊ.” Lisa rakte ham et forstørrelsesglas. “Nå, ja,” kunne jeg så høre ham sige.
	“Det er det, jeg siger,” fortsatte hun. “Han har tørret hende rigtig pænt. Hun skulle se pæn ud.” Hun tyggede lidt mere. 
	“Og prøv at se overskæringen. Lige under ligaturmærket. Man må beundre hans præcision. Fuldstændig lige, fuldkommen perfekt. God håndværker. Er det et halsstykke eller en roulade, der venter på at blive skivet — ikke?” Hun tog en pause til, sikkert for at rense tænderne med tungen. 
	“Tilfældigvis er jeg stensikker på, at jeg kan identificere den sav, han har brugt, helt ned til mærket.”
	“O kurwa,” mumlede Sam. Lisa fortsatte: 
	“Jeg har faktisk glædet mig til et lig.” Hun grinede undskyldende. “En lig-del som hende hers. For efter Ulf Andersons og Lars Bergströms savklassificering i Månedsskrift for Retsmedicin sidste år, har Stefan ...” — hun pegede bagud mod den assisterende retsmediciner Stefan Printz-Påhlson, der ligeledes var svensk og lige nu og det med en cerut i munden, rengjorde instrumenter i vasken i den anden ende — “... savet lig i stykker med hver eneste sav, der har været i handlen de sidste 20 år, fotograferet dem og skannet fotografierne ind i computeren. Vi skulle gerne have en match inden dagen er omme.”
	Jeg tog blikket fra Stefan og lod det glide hen over metalskabene mod væggen i den anden ende. Dette blanke stål. Ovenover hang Lisas skilt, som hun egenhændigt havde malet med sit eget blod, efter hun engang havde skåret sig på en skalpel. “De Döda Taler” var malet med svensk blod på et klodset overskåret stykke hvidt pap med lige så klodsede bogstaver. Det vidnede dog om en smule respekt for de døde, at hun havde valgt ordet “taler” og ikke “pratar.” Men uanset — Lisa var og blev det mest provokerende menneske, jeg nogensinde havde mødt. Bag mig fortsatte hun ufortrødent:
	“Det ta’r lidt tid med DNA-prøverne, der er tryk på lige nu, men de skulle være klar om et par dage. Fibre og fingeraftryk og alt det dér, skulle vi have svar på i morgen.” Hun tyggede lidt mere. 
	“Selander!” 
	Vi kiggede alle tre mod stemmen fra indgangsdøren, der stadig stod åben på vid gab. Dramatisk placeret midt i døråbningen stod John Smith, vicekriminalinspektøren, i sit sædvanlige skræddersyede tweed, med en kæmpe plasticpose i sin udstrakte højre hånd. 
	“Har du noget til mig?” spurgte Lisa uden at rejse sig. Han gik hen mod os, stadig med posen frem for sig som indeholdt den en tikkende bombe. Han rakte den til Lisa, der, stadigt siddende, modtog den. Hun kiggede ned i den og lavede så en grimasse til ham. 
	“Hvor har du dem fra?”
	“To drenge fandt dem i en skraldespand på Vest-kirkegården, tæt ved kapellet.” 
	Vest-kirkegården var kæmpestor og fyldt med mindre nette græsplæner, så den blev benyttet af offentligheden til almindelig rekreation. 	
	“Deres far afleverede dem.” Han kiggede på sit ur. “For præcis syv minutter siden. Han mente, det lignede menneskeknogler.”
	“Det er menneskeknogler.” Lisa lagde plasticposen på obduktionsbordet, spiste det sidste stykke sandwich og tog handsker på. Så tog hun, hvad der for mig at se lignede et stykke af en lårbensknogle op og kiggede på den. Knoglen var savet over et stykke under ledhovedet og var ikke mere end en 15-20 cm lang. Hun studerede den nøje. (Jeg har ingen problemer med at kigge på knogler. Jeg vil ikke kunne røre ved dem, men kigge, det er i orden. Måske skyldes det, at der er noget rent over knogler. I hvert fald er de ude af stand til at udvikle metangas.)
	“Det var som fan,” sagde hun og grinede vantro. Så holdt hun den frem for sig i begge hænder. “Den har den rigtige dimension, men ved I, hvorfor jeg tror, det er hendes?” Vi sagde ikke en lyd. 
	“Jeg sagde, han var et pernittengryn, ikke?” Hun holdt en kunstpause stadig med knoglen vertikalt i begge hænder. “Og de gange, jeg har kogt suppe på ben, er knoglerne blevet meget rene, men såguda aldrig så rene. Prøv at se!” Vi stak hovederne helt hen til knoglen. Lisa tog et forstørrelsesglas. “Den er fuldkommen clean. Ikke en eneste lille muskel- eller senerest nogetsteds på knoglen. Nothing! Nada!” 
	Der var ingen, der sagde noget. John Smith lavede en ufrivilligt komisk bevægelse i retning ad døren, det var åbenbart hans farvel og tak. Så gik han. Lisa lagde knoglestykket på bordet og begyndte at tage de andre op. Til sidst var bordet dækket af knoglestykker, alle på en 15-20 centimeters længde, der selv for mit utrænede blik lignede et barns parterede skelet. Hun gennemgik dem minutiøst og sagde så, at det hele var der, bortset fra et par småting. Så tog hun forstørrelsesglasset og gennemgik dem igen, den ene knogle efter den anden. Det tog en rum tid og ingen sagde et ord, bortset fra at Lisa mumlede, In i helvete clean et par gange. 
	Efter en rum tid, sænkede hun forstørrelsesglasset og rettede sig op. “Vi må sende dem til analyse sammen med hovedet. Jeg kan jo ikke konkludere, at de er hendes, selvom jeg uden at blinke kan fastslå, at de stammer fra en otte-tolvårig pige.” Hun pegede på bækkenet. Så kiggede hun på Sam, blinkede og slog armene ud mod knoglesamlingen. “Kvinder er jo lidt mere gracile i deres knoglebygning.”
	Sams ansigt forblev udtryksløst. Lisa trak på skuldrene og fortsatte:
	“Og jeg kan fastslå én ting til. De her knogler er blevet kogt. Men hvorfor nu det?” Hun tændte en cerut og lignede én, der tænkte. “Måske var liget så maltrakteret, og måske vidste han så meget om signaturer, at det var klogest at viske signaturen ud — nej, ved I nu hvad?”
	Signatur-begrebet var noget, John Douglas havde udviklet i 1970’erne. Han mente, at mens modus operandi var den måde, hvorpå en forbryder effektuerede sin forbrydelse, så var signaturen den personlige detalje, der fortalte, hvad der tilfredsstiller ham følelsesmæssigt. Når Ted Bundy, for eksempel, lokkede kvinder i sin fælde ved at gå rundt med sin arm i gips, var det hans modus operandi. Men dette at han voldtog, traumatiserede og myrdede dem og i nogle tilfælde forgreb sig på ligene, det var (en del af) hans signatur. Så Lisa mente, at denne ukendte gerningsmand måske havde kogt pigens knogler for at udslette de adfærdsvink, der kaldes en signatur, for at vi ikke skulle bruge dem til profilering. Det var én mulighed. En anden var, at det vi så lige nu, faktisk var en signatur.
	Lisa begyndte at grine. Til hendes forsvar skal jeg sige, at grinet var temmelig hysterisk. “Jeg tror sågu han har kogt suppe på hende.”
	Hun begyndte at lægge knoglerne tilbage i plasticposen, én for én, forsigtigt. Og Sam og jeg begyndte at sive, lige så stille, næsten synkront, listede vi ud ad morguen, ned ad hver sin gang, forbi Stefan, der nu var på vej hen til Lisa. 
	Side om side gik vi ud ad den dobbelte ståldør og op ad trapperne, ud på gaden. Vi stoppede ved indgangen til politistationen. Sam kiggede ned på sine fødder. Min PDA summede. Jeg ignorerede den. 
	“Skal jeg virkelig fortælle dem det? Skal jeg virkelig fortælle Ellens forældre, at der er én, der har kogt suppe på deres datter?” Jeg lagde en arm på hans skulder. 
	“Det synes jeg bestemt ikke, du skal gøre. Du skal i hvert fald vente, til vi ved det med sikkerhed. Og så synes jeg, vi skal tale om, hvad du skal sige. Man skal ikke altid sige alting.”
	 Sam løftede blikket og skulle til at gå op ad de lave trin til stationen, men fortrød.
	“Kan jeg komme med dig hjem?” Hans øjne brændte sig fast i mine, da han indtrængende mumlede, “Weº mnie teraz, juø, natychmiast, kochanie.” Jeg forstod det ikke, men lyden gav mig lyst til at drukne i hans brystkasse og i hans store, velkendte overarme. 	
	Jeg kiggede på mit ur. “Vi har ikke megen tid,” sagde jeg, velvidende at over 1000 sundhedsplejersker ventede mig kl. 20.00. Jeg tog ham under armen, og vi gik hen til min jeep. 


8

Da jeg vågnede dagen efter, var jeg noget groggy af mangel på søvn. Jeg var først kommet hjem kl. 01.00 i nat og så kunne jeg ikke sove, men var i stedet begyndt at trave rundt og pleje myldretanker og drikke Stock. Resultatet var, at jeg ikke sov før ved 04-tiden om natten, og det kan jeg slet ikke holde til længere. Men PDAen vækkede mig ufortrødent kl. 07.00 med hvad den, på trods af min meget nøjagtige indkodning, syntes, var topnyheden den morgen: at prisen på Caraibiske lystfarttogter nu var helt i bund. Men op skulle jeg, for jeg skulle forelæse kl. 09.15 for et helt nyt hold agenter, og om aftenen skulle jeg foredrage for Sammenslutningen af Kvinder mod Vold i Glasgow. De skulle bl.a. have lektionen om, hvilken type voldtægtsmand, man med fordel kan sætte sig op imod og mod hvilken det modsatte er den bedste strategi. 
	Jeg kiggede irriteret på telefonsvarerens hysterisk blinkende røde lampe og trykkede på afspil. Sonia var først med gårsdagens invitation: ingefærmarineret kylling med chilisalsa og æbledessert a la Tatin. Så kom to bibelcitater fra den gamle mand, dernæst en anmodning om telefonprofilering fra Amsterdam, som hastede, sagde Kees van Schaik, en notorisk impotent mand, hvis stædige forsøg på at bevise det modsatte kun kunne betegnes som irriterende. Så hørte jeg Sam sige, at jeg skulle møde ham uden for Frosh-huset kl. 13.00 i dag, eller ringe hvis jeg blev forhindret. Han mindede mig også om, at jeg skulle kontakte Cormio Vittantonio; så fulgte endnu et bibelcitat og så endnu en anmodning om telefonprofilering, denne gang fra Helsinki, hvor en Jyrki Katajainen, som jeg ikke kendte, bedyrede, at det hastede. Derefter fulgte den sædvanlige klagesang fra min far. Hvorfor besøgte jeg ham aldrig? Jeg kunne da i det mindste ringe! Her sad han, en gammel mand, alene og glemt. Sluttelig en meddelelse fra en som hed Christian Vendelbo, der med en noget lummer stemme sagde, at han havde hygget sig i mit selskab og spurgte, om vi kunne ses igen. Så lagde han sit telefonnummer. Jeg tog 60 hurtige armbøjninger og tænkte: hvem i hulen var Christian Vendelbo? Navnet lød dansk. En Vendelbo var et menneske fra Vendsyssel, en af de alt for mange afkroge i den alt for lille stat. Mig bekendt havde jeg ikke haft hyrdetime med en flad og udsigtsløs dansker, siden jeg forlod landet. Jeg besluttede at glemme alt om det. 
	Jeg stak i grå uldbukser, en stramtsiddende T-shirt i latex og bomuld der fremhævede det dyrtkøbte stykke kirurgi, der passede til en stor B-skål, og en tailleret marineblå blazer. Netop som jeg stak højre fod i en af de marineblå pumps, ringede det på døren, og jeg humpede ud til dørspionen for at se, om det var forsvarligt at åbne den. Jeg så et bud fra UPS, ikke en dag over 16. Voldelige kriminelle på 16 er stadig statistisk få, så jeg tog chancen og åbnede. Han stak mig en fed konvolut af hårdt pap, poststemplet i Helsinki, og bad mig kvittere. Jeg smed den på køkkenbordet og humpede tilbage efter den anden marineblå pump, men netop som jeg tog den på, ringede det igen på døren. Gennem dørspionen så jeg endnu et bud, fra en service jeg ikke kendte, denne gang en mand på omkring 30 der ikke var for køn, så jeg bad ham lægge sin konvolut ved døren og stikke kvitteringen ind ad dørsprækken. Jeg så godt, at han hævede øjenbryn, men han gjorde, som jeg bad om, og gik, da han fik kvitteringen tilbage i underskreven stand. Kuverten var poststemplet i Amsterdam, og den røg over til den finske forsendelse. 
	I badeværelset smurte jeg foundation i ansigtet i nogen hast, malede læberne bordeaux, smurte kohl under øjnene og havde held med ikke at trække uønskede striber med mascaraen. Så gav jeg hamsteren mad og vand og mindede mig selv om, at jeg skulle bede Sam om at skyde den. Og så checkede jeg vejret. Det regnede. Jeg snuppede min trenchcoat, min kalveskindstaske og de to hasteprofiler, og da jeg løb ud til min jeep, takkede jeg kosmetikindustrien for vandfast make-up, der endelig efter årtier på markedet faktisk var vandfast. Da jeg spændte selerne, fik jeg øje på Eisik, der behændigt ignorerede mig, mens han, denne gang i en art regntøj, beskar de store buske ud til vejen. Så ringede jeg til Sam og bad ham skyde min hamster. Han lød fraværende og havde travlt med at få mig ud af røret.

	Institut for Kriminologi ligger som sagt midt mellem Cornwell og Grafton, og på trods af at byerne vil vokse sammen inden for de næste par år, havde jeg stadig, herfra hvor jeg boede i Cornwells vestlige kvarter, en distance på ca. 30 kilometer at tilbagelægge. Og det skulle jeg gøre på et kvarter. 
	Trafikken var tæt og langsom, så der var masser af tid til at tænke på, hvor pinligt det er at komme for sent. Selvom jeg var spændt på det nye hold unge agenter, velvidende at ca. 65% ville være mænd, var der ingen grund til at spilde krudt på den forelæsning. De skulle have “foredraget for unge rekrutter.” Det hedder det faktisk, selvom det altid er det, vi siger, når en af os fortæller noget, der er indlysende. Jeg kunne recitere “foredraget for unge rekrutter” med megen patos og mange gode vægtige pauser, om jeg så blev vækket midt om natten. 
 
	Jeg kom et helt kvarter for sent. Hele salen sad i spændt tavshed og kiggede andægtigt på mig. De 56 vordende livreddere og skraldemænd sad ret op og ned med deres rygge ranke, velklædte, velopdragne og helt, helt stille. Jeg undskyldte, tog mine briller på og så mig grundigt om i salen. De var en fryd for øjet, dem skulle jeg nok få det sjovt med. Mindst én af dem, tænkte jeg, tog brillerne af og gik i gang.

	Kl. 11.30 var jeg færdig og havde givet en Francis Zanf på første række mit telefonnummer. Jeg susede op på mit kontor i håbet om at kunne overstå begge profiler, inden jeg skulle gå. Jeg nåede kun den hollandske, fordi Kees talte mine ører lange. Ikke så såre havde jeg fået ham ud af røret, før jeg susede ned ad trapperne og ud på parkeringspladsen, til tonerne af min summende PDA. Jeg checkede displayet. Opkaldet kom fra telefonboks 24 i Cornwell, og det var ved at blive en pestilens.

	Klokken var 12.45, da jeg startede bilen med det formål at mødes med Sam kl. 13.00. Jeg arkiverede mentalt den sag, jeg netop havde gennemgået og begyndte at omstille mig til Ellen Frosh. Uden at vide mere end jeg gjorde netop da, kunne jeg passende begynde med at udelukke forældrene. 
	Det er frygteligt og fuldstændig uforståeligt, men ikke desto mindre er det sandt, at nogle forældre faktisk myrder deres egne børn. De voldtager dem og slår dem, de brænder dem og sulter dem, de kværker dem med deres bare næver eller kvæler dem med puder over hovedet. Jeg har oven i købet været ude for et enkelt tilfælde, hvor en far stak sin datter ihjel med en køkkenkniv.
	Men det, der blev gjort ved Ellen Frosh, bare udfra det vi vidste på dette tidspunkt — det gør forældre ikke. De skærer ikke hovedet af deres barn og lægger det i en container. Og uanset hvad historien bag knoglerne var, så parterer forældre heller ikke deres eget barn, koger suppe på det og lægger det opskårne skelet i en plasticpose i en offentlig park. 
	I øvrigt består mine sager næsten udelukkende af det, vi kalder “fjerndrab” eller “fremmed-vold.” I gamle dage, helt tilbage i 1960’erne, myrdede folk mest familie og venner, og mordene var derfor meget nemmere at opklare, end de er i dag. Der var et motiv — vrede, jalousi, hævn, penge, hvad-ved-jeg. Men siden da og i udpræget grad i dag begås voldelig kriminalitet mod fremmede og tilsyneladende uden andet motiv, end det der findes inden i morderens hoved. Det handler hovedsageligt om magt og kontrol, og i det omfang det drejer sig om vrede og hævn, er der den forskel, at den voldelige serieforbryder af i dag ikke, eller i hvert fald sjældent, går tilbage til den person, der forårsagede vreden og siger tak for sidst, men vælger at takke en række mere eller mindre tilfældige personer, han møder på sin vej. Ed Kemper, en af de indsatte, som jeg var med til at interviewe i 1970’erne, myrdede og dissekerede adskillige unge kvinder, før han tog sig sammen og myrdede sin mor, som han hele tiden havde ønsket. Men han var også speciel på mange måder.
	Kl. 12.55 parkerede jeg jeepen bag Sams Mercedes ved Frosh-huset i det grønne kvarter, som hedder Forest Hill, på trods af at det hverken er bakket eller ligger i nærheden af en skov. Der var ingen spor af Sam, så jeg formodede, han stadig talte med forældrene. 
	Huset var gemt bag en velklippet ligusterhæk, der var så tyk og tæt, at den på denne årstid var umulig at kigge igennem. Jeg gik langs hækken, rundt om hjørnet til jeg fik øje på hullet i hækken. Jeg kiggede igennem det og så lige ind på en vindueløs del af et legehus, bygget af rå forskallings­brædder, endnu umalede. Jeg gik lidt til siden og prøvede igen at kigge gennem hækken, men den var også tæt og tyk her, og det var umuligt at se nogetsomhelst. Jeg kiggede mig omkring. Det var et villakvarter. Den ene store parcel lå ved siden af den anden, men bag mig lå et lavt etagebyggeri med et fladt tag. Den mørkegrå murstensgavl, der vendte ud mod Frosh-huset, var vindueløst, mens facaderne var opført i vinduesglas fra kælder til kvist, med altaner ligeledes udført i glas. Jeg gik derhen og tog i døren, men den var selvfølgelig låst. Jeg ringede på viceværtens dør, og snart hørte jeg hans stemme i dørtelefonen. Jeg identificerede mig og forklarede, at jeg havde brug for at komme op på taget.
	“Har det noget med Frosh-pigen at gøre?”
	“Ja,” svarede jeg kort. Han lagde på og sekunder efter trak han døren op og lige ind i sin fyldige mave og lod mig passere med et par nysgerrige spørgsmål, som jeg afværgede med enstavelsesord.
	Taget var dækket af sort tagpap og befordrede en fortrinlig udsigt over det rektangulære Frosh hus — en lang smal gulstensbungalow, bygget på en aflang grund. I en lige vinkel til huset i den fjerne ende lå garagen, som Sam havde omtalt. Fra garagen kunne man ikke se legehuset, som lå på havestykket, der vendte ud mod etageejendommen. Det hele var så umådelig velholdt, vinduerne pudsede, rammerne nymalede, græsplænen nyslået, hækken nyklippet.
	Hullet i hækken var klippet strategisk præcis dér, hvor ingen ville kunne se det indefra, og eftersom der ikke var nogen vinduer i etageejendommens gavl, og etageejendommen som nabo kun havde en byggemodnet grund, var der ikke umiddelbart stationære farer for gerningsmanden. Men alligevel? Folk går vel tur her? De lufter vel deres hunde? De kører vel gennem denne gade? 
	Velplanlagt, men alligevel højrisiko, konkluderede jeg, og så summede PDAen. “Cornwell Bugle”, stod der på mit display, og jeg overvejede at lade telefonsvareren tage sig af Hanif Kureishi, som plageånden på den avis hed. Men så tog jeg den.
	“Heeej, Fanny,” sang han.
	“Heeej, Hanif,” sang jeg tilbage. “Hvad vil du nu have?”
	“Hvornår lærer du at anvende lidt smalltalk?” klagede han.
	“Aldrig,” bedyrede jeg.
	“Jeg har hørt, at I har fundet et hoved?”
	“Hvem er “I” — jeg har ikke fundet noget hoved. Jeg har nok i mit eget.”
	“C’mon! Rygterne svirrer om, at pigens hoved er fundet i en container?”
	“Pigens hoved er fundet i en container?” Jeg prøvede at lyde uforstående. “Jeg aner ikke, hvad du snakker om.”
	“Jamen, du arbejder da på sagen ikke?”
	“Jeg arbejder på mange sager, men hvilken taler du om?”
	“Jeg hader, når du spiller dum. Har politiet ikke fundet Ellen Froshs hoved i en container.”
	“Aner det ikke, det må du spørge dem om.”
	“Jamen, arbejder du ikke på sagen?”
	“Hvis jeg gør, ved du udmærket, jeg ikke vil kommentere det.”
	Han sukkede og gjorde et ophold.
	“Skal vi ikke snart ses, det er uhyggelig lang tid siden.”
	“Jeg har lidt travlt for tiden, så — det må vente en uhyggelig rum tid endnu.”
	“Hvad har du travlt med?”
	“Hold nu op!” Jeg skulle til at lægge på, men så fik jeg en idé. Jeg sukkede dybt i røret og sagde så, efter en velanbragt pause: “Hvis du endelig vil vide det, så har jeg travlt med min egen efterforskning.” Jeg kunne næsten høre hans ører spidse sig i iver. 
	“Nåh?” udbrød han sultent.
	“Der er en psykopat, der ringer til mig uafbrudt og hælder uforståelige bibelcitater ned i mit øre eller ind på min telefonsvarer.”
	“Truer han dig?”
	“Det tror jeg nok, men som sagt — jeg kan ikke rigtig forstå, hvad han siger — du ved, hvordan bibelsprog er, ikke? Sådan lidt kringlet.”
	“Har du meldt det til politiet?”
	“Nej, jeg vil selv ordne det. Han ringer fra forskellige telefonbokse her i byen, en to-tre gange om dagen, og jeg står lige nu og skygger den telefonboks, han oftest har ringet fra ... ved du hvad, jeg bliver nødt til at løbe, for nu kommer der en, der kunne være ham. Lad være med at sige det her til nogen, ikke?” 
	Jeg klikkede ham ud og af og frydede mig over min egen genialitet. Hanif havde ikke fået hovedet, men han havde fået noget, og lur mig, om ikke han straks ville gå i gang med det. Måske han oven i købet ville foranstalte en efterforskning. For min skyld ingen alarm.
	Jeg gik ned til hækken igen og studerede hullet. Det var, præcis som Sam havde sagt, et meget pertentligt klippet hul, en opretstående rektangel, hvælvet foroven og på en sådan måde, at det uvægerligt ledte tanken hen på hvælvinger i en kirke. Det var kun fire dage siden, men alligevel var nogle få grene vokset lidt hurtigere end de andre og havde ødelagt perfektionen. Besynderligt, det med voksehastigheder. Af en eller anden grund voksede neglen på min venstre lillefinger også hurtigere end de andre, og det forbløffede mig hver gang, jeg lagde mærke til det. 
	Pertentlig. Han var pertentlig. Han kunne bare have lavet et nødtørftigt hul. Der var ingen som helst logistisk grund til at lave et hul så flot, så hvælvingeagtigt. “Pertentlig” var også det ord, Lisa havde brugt. Jeg tænkte på rottehaler i perfekt orden, sløjfer. Jeg fornemmede det rituelle i hans adfærd, jeg tænkte på knoglerne på kirkegården, men jeg kunne ikke spore mig nærmere ind på det aspekt. 
	Jeg gik lidt tilbage og studerede hullet på afstand. Han måtte være håndværker, han kunne være gartner. Jeg tænkte på planteskulpturer, disse tykke hække og buske, formfuldendt klippede i dyrefaconer. 
	Han havde planlagt det. Og han kendte hende. Han havde lokket hende med sig, koldblodigt og velplanlagt fra hendes eget hjem, mens hendes familie var hjemme. Det var ikke nok at se layoutet fra etageejendommen, han måtte også vide, at ingen på en søndag formiddag ville være i dagligstuen, som vendte ud mod gyngerne, og han måtte vide, at dagligstuen lå, hvor den lå. Det kunne man ikke se fra etageejendommen. Han kendte familien. 	
	Men hvorfor havde han skåret hovedet af? Og knoglerne i stykker?
	Det kunne der være flere gode grunde til og i hvert fald én af dem gav god mening. Han kunne have skåret liget i stykker for at gøre det lettere at transportere. Og han kunne have gjort det for at lave et “statement.” For at skræmme eller komme på avisernes forsider. Endelig kunne han have gjort det for at tilfredsstille et eller andet perverst behov. Jeg ville ikke tænke på knoglerne endnu. Først ville jeg snakke med Lisa. Men i hvert fald havde vi at gøre med en mand, der havde været besat af børn i meget lang tid, måske hele sit liv. Det var ikke hans første forbrydelse, denne her, og han var i den ældre ende af vores statistik. Alder er det værste, alder er det sværeste, alene fordi den følelsesmæssige alder ikke nødvendigvis matcher den kronologiske alder. En mand på tredive kan for eksempel godt have en følelsesmæssig modningsgrad som en 15-årig. Erfaringen fortæller os, at det forudsigelige tidspunkt for afvigelsesmanifestationer inden for børnebesættelser ligger midt i tyverne. Men ham her, han havde udvist en kriminel modenhed og sofistikering, der gjorde ham betydeligt ældre. 
	Hvis han ikke var en pædofil seksuel sadist, så viste dette, at hans offer var et barn, at han var uegnet til at “klare” en voksen. Han kunne kun håndtere et hjælpeløst barn, en lille pige med rottehaler og åbenbar tillid til en meget perifer bekendt. Han behøvede ikke at være enlig, eller en enspænder. Han kunne godt være gift, men så var det sandsynligvis med en umoden og afhængig kvinde. 
	Der var modsætninger. På den ene side havde han efterladt hendes hoved i en skrald-container. Når det er tilfældet, er symbolikken normalt den, at han dermed mener, hans offer ikke var andet en affald, og at han havde ret til at gøre med hende, hvad han ville. Men på den anden side, havde han samtidig vist, at hun for ham ikke var affald. Over­skæringen var en slagter, en stolt håndværker, værdig, og han havde tørret hende om næsen, som en beskyttende forælder. Og hendes rottehaler og hendes sløjfer. Det var de to sidste ting, jeg næsten ikke kunne holde ud at tænke på.
	Han havde lagt hendes hoved i en container, som han måtte vide, ville blive sorteret. Ville han være berømt? Ville han drille? Eller ville han findes?
	Men der var flere modsætninger. Det rituelle aspekt, hvis jeg altså havde ret i den antagelse, pegede på en psykotisk forbryder. Men ham her var ikke psykotisk. Uanset hvad historien bag knoglerne var, var han ikke psykotisk. En så velorganiseret forbrydelse peger på en mand med en karakterfor­styr­relse. Psykotiske folk roder. De laver impuls-forbrydelser og er lette at fange. 
	Jeg hørte ikke Sam komme, men fór sammen, da han pludselig stod ved siden af mig og kiggede på sit ur. 
	“Det må du altså undskylde, det tog langt længere, end jeg havde ventet.” Han tyggede tyggegummi. Jeg stjal et blik på mit eget ur og måtte chokeret konstatere, at jeg havde været i Forest Hill i to timer. 
	“Det er okay, jeg er færdig her.” Jeg kiggede nøjere på ham; han så ud, som om han lige var stået op og i øvrigt havde sovet med tøjet på. Hans hår var i uorden, og hans tøj var krøllet, og han så forvirret og lidt medtaget ud.
	“Hårdt?” spurgte jeg
	“Nie do opisania. Ubeskriveligt,” svarede han og begyndte at gå hen mod sin bil. Jeg vidste, at håret og tøjet så ud, som det gjorde, fordi han i sin fortvivlelse havde siddet derinde i Frosh-huset og hevet sig i håret og krammet sit tøj med svedige hænder. 	
	“Kan du ikke få teknikerne til at undersøge det tag?” Jeg pegede derop. Han vendte sig om, nikkede distræt.
	“Lisa har lige ringet. Vi skal møde hende i retsmedicinsk kantine lige nu.” Han åbnede døren til sin Mercedes, og dørens hængsler knagede langtrukkent. Han nikkede over mod jeepen. Jeg adlød straks.
	Vi halsede igennem byen i hver sin bil og i det forrykte tempo, Sam engang imellem yndede — over for rødt, overhale hvor man hverken kan eller må og under alle omstændigheder til fare for liv og lemmer. Bag ham forsøgte jeg desperat at følge med, “for sportens skyld,” sagde jeg til mig selv. 
	Vi parkerede i kælderen under politistationen og sprang op ad trappen, ud på fortovet, 100 meter hen ad gaden og op ad marmortrappen til Retsmedicinsk. Vi tog elevatoren op til syvende sal, hvor kantinen lå med udsigt over hele byen. 
	Jeg fik straks øje på Lisa, som sad alene ved et bord til fire og vinkede. Hun havde allerede fyldt bordet med tallerkener, til sig selv altså. På den store lige ud for hende lå, hvad der lignede flødestegte kalvebrisler med svampe, ved siden af en mindre tallerken med spinatsalat og på den anden side havde hun sine legendariske hvidløgsbrød. Foran brislerne stod et stilkeglas med hvidvin, sandsynligvis Orvieto Classico, som var hendes foretrukne. Og som altid sang hun Hejsan, så krummerne føg om munden på hende.
	Vi satte os og kiggede på hende. Hun tyggede og fremviste så smilende et par krummer mellem fortænderne.
	“Fruktansvart mumsigt!”sagde hun og pegede i retning af tag-selv bordene. 
	Vi rystede synkront på vores enige hoveder og fortalte med hver sin historie, at ingen af os havde tid til at spise. Hun trak på skuldrene og bed i sit hvidløgsbrød. 
	“Jeg har nogle oplysninger, jeg syntes, I skulle have med det samme,” begyndte hun. Hendes hoved gik sigende fra Sam til mig og tilbage igen. Sam tog sin notesblok frem og kiggede afventende på hende. 
	“For det første kan jeg oplyse...” Hun hev en lap papir frem og kiggede på den. “... at hendes hals blev savet over med en motorsav af mærket Fluger 230X”. Hun hævede triumferende sit glas. “Tak til Anderson & Bergström.” Hun nikkede to gange ud i luften og tog så en slurk hvidvin. 
	Sam skrev, men hun rystede emfatisk på hovedet, sank vinen og satte stilkeglasset. “Du kan godt spare dig med kundelister og så videre, for det mærke gik ud af produktion for ti år siden.”
	Sam smed blyanten og rullede med øjnene. “Do diab≥a, kobito,” spyttede han, og selvom hverken jeg eller Lisa forstod et ord, så lød det fornærmende. Lisa så indtrængende på ham.
	“Nå, ja,” sagde hun. “Du kan vel godt bruge oplysningen alligevel, ikke?”
	Han svarede ikke, så Lisa fortsatte.
	“Så kan jeg oplyse, at manden er kannibal.” Hun stoppede for at se om udsagnet havde nogen virkning på os, men vi stirrede vist bare, så hun genoptog: 
	“De fandt spor af bouillonterning — det var grønsagsbouillon. Og gulerod og løg og porrer. Så det er bare om at få checket maveindholdet på dine mistænkte, Berkowic.” Hun satte hænderne for munden, og jeg kunne se på hendes øjne, at hun var lige ved at grine. Hvorfor ikke, tænkte jeg og opdagede pludselig, at der kom grin-lignende lyde ud af min halvåbne mund.
	“Det passer også med længden på knoglestykkerne. Ikke ét af dem var længere end 20 centimeter — han ville vel have dem ned i en gryde.”
	Ingen af os sagde et ord. Jeg kunne ikke tage øjnene fra Lisas brisler, som hun med vanlig god appetit igen gjorde indhug på. Hvad var forskellen egentlig? Det var jo kød altsammen. Menneskekød, kalvekød, svinekød. Det var vel bare et tabu lige som nøgenhed? Måske smagte det oven i købet godt? Måske var det os, der var underlige. 
	Sam så træt ud. “Foreløbig interviewer vi omkring 400 mennesker, og der er ingen, vi endnu kan kalde “mistænkte.” Vi skal have en noget kortere liste og noget, der ligner begrundet mistanke, pierdolony idiota, før vi begynder at checke maveindhold, skulle jeg hilse og sige.” Han stirrede på mig. Det betød, at det var mig, der med min profil skulle afkorte den liste og muliggøre begrundede mistanker. Jeg lukkede øjnene som tegn på, at det var forstået. Så kiggede han på Lisa. “Har du mere?”
	“Du er lidt vrippen i dag, hva’?” Hun kiggede drilsk på ham.
	“Hvis det kun var de døde, jeg skulle tale med, Lisa, så var jeg sikkert i langt bedre humør — havde du mere?”
	“Jaeh,” sagde hun og hev en seddel op af sin grønne kittel. “Der var intet fremmed blod, masser af fibre, som vi ikke kan bruge, fordi det lå i en container — men!” Hun kiggede på sedlen. “Jeg fandt en 1x2 mm stor flig indtørret grå vandbaseret vægmaling på hendes venstre øreflip. Der kan være tale om følgende produkter: “Lutex 16” eller “Væggo 23”. Gråpigmenteringsgrad 611.”
	“Var der ikke maling eller rester fra maling i containeren?” spurgte Sam.
	“Nada!” Hun smilede bredt til os og forventede tydeligvis applaus.
	“Har jeg været god? Skal jeg nu have et kys?”
	“Man kysser vel heste,” sagde Sam træt og kyssede hende på panden. Det var Sam, der havde gjort mig opmærksom på, at Lisa lignede en hest. Han havde tydeligvis ikke sagt det til hende, for hun kiggede uforstående, men tilfreds på ham, da han igen satte sig. 
	Jeg kiggede på mit ur og blev forskrækket over, hvor sent det var. Det havde forvirret mig, det med frokosten, og jeg havde fuldstændig glemt, at Lisa først spiser frokost sent om eftermiddagen, sandsynligvis fordi hun guffer sandwich i sig hele formiddagen. Jeg skulle nå flyveren til Glasgow og skulle være i lufthavnen kl. 18.30. Det gav mig lige tid til at komme hjem og skifte tøj, men ikke meget mere. Jeg rejste mig og undskyldte, Sam rejste sig også, sagde, han havde travlt. Han skulle have været hos en Bertal Sifh, som var det assisterede selvmords mand, for en time siden. Og så var der lige et lille ærinde hos forældrene. De vidste endnu intet om knoglerne. 
	“Der var selvfølgelig ingen fingeraftryk?” spurgte jeg, mens jeg krængede frakken på.
	Lisa rystede på hovedet. Fingeraftryk på hud var stadig svære men ikke umulige at fange, og jeg regnede stærkt med, at denne planlægningens mand havde haft handsker på. 
	“Hur blir det med vor middag, raring?” råbte Lisa tværs gennem lokalet, som godt nok var halvtomt. 
	Jeg blev helt udmattet ved tanken. “Det kan jeg slet ikke overskue lige i øjeblikket. Jeg er totalt overbelagt.”
	Hun trak på skuldrene. “Fy fan. Forkert erhverv.”
	Vi gik ud på gaden og ned i parkeringskælderen i tavshed. Da vi kom til bilerne, spurgte Sam, hvornår han fik en profil. Jeg mærkede snerten af begyndende stress, men lovede ham, at jeg ville lave den i morgen eftermiddag. “Det haster altså ikke,” sagde jeg. “Han gør ikke noget lige foreløbig.”
	Det var muligvis rigtigt, men det var en tåbelig ting at sige, specielt taget i betragtning, at Lisa havde nævnt maveindhold som en mulig indgang. 
	Sam kiggede udtryksløst på mig. “Det haster meget,” sagde han. “Jeg fortæller ikke flere forældre, at deres datters hoved er fundet i en skrald-container. Hvis jeg ikke har den profil i morgen senest kl. 16.00, så kan du få lov at besøge de næste par forældre.”
	Han satte sig ind i sin bil og smækkede døren.

	Jeg mærkede adrenalinet prikke mig i årene, da jeg kørte hjem. Jeg havde lovet Rosa at færdiggøre rapporten til Det Europæiske Center for Forsvundne og Misbrugte Børn, jeg manglede stadig den finske telefonprofil, jeg havde stadig ikke ringet til Cormio Vittantonio, jeg havde ikke forberedt aftenens foredrag, og det var ikke et af dem, jeg kunne i søvne. Jeg kunne sandsynligvis ikke engang finde mine noter og havde ingen anelse om, hvor jeg skulle lede. Jeg planlægger stadig et arkiveringssystem, der virker. Problemet er, at jeg aldrig kan huske, hvilke titler jeg arkiverer foredrag og noter under. 
	Jeg båttede til bilen foran mig, som på trods af det grønne lys ikke flyttede sig. Jeg kunne ikke engang huske, hvad jeg skulle i morgen, og måtte rådføre mig med PDAen, da jeg kørte fra centrum ned ad den brede boulevard, som er den hurtigste vej til mit fredelige vest-kvarter. I morgen skulle jeg undervise fra 09.00-11.00; kl. 11.15 var der eksamensplanlægning og koordineringsmøde; møder gjorde folk lange i spyttet, så de trak ud, og jeg måtte for alt i verden overholde Sams deadline. Jeg skuffer gerne folk, bare ikke Sam. Men jeg blev nødt til snart at have en mand i min seng, ellers gik jeg helt i spåner. Jeg checkede min telefonsvarer, og der var jackpot på første besked. Francis Zanf havde ringet og lagt sit telefonnummer og bedt mig ringe hurtigst muligt. Derefter fulgte en besked fra den bibelstærke geriatriker: “Jeg er bange for, at min Gud, når jeg kommer til jer, atter skal ydmyge mig hos jer, og jeg får sorg af mange af dem, der før har syndet og ikke angret den urenhed og utugt og løsagtighed, de har bedrevet.” Derefter fulgte en række bebrejdelser fra min far, fremført i hans sædvanlige selvmedlidende tonefald. Og så kom hele artilleriet af forfattere og vordende føl, hvis telefonbeskeder jeg havde brændt for et par dage siden. Sonia sluttede med en middagsinvitation på kalveentrecoter nænsomt stegt med en drøm af svampe og dertil en nøje tilpasset Bourgogne, præcis kl. 19.00. Jeg slettede alt, ringede til Francis Zanf og bad ham komme kl. 23.15. Hvis trafikken gik glat, og det plejede den sent om aftenen, ville jeg kunne være hjemme kl. 23.00.


9

Kvinder Mod Vold er vist nærmest at betegne som “retro” — det var i hvert fald det udtryk, vi brugte, da jeg var ung. Det er en samling gammel-feminister, og de er meget ortodokse. Og efter et par timer i deres selskab blev jeg vanen tro noget så rastløs og fik denne gammelkendte lyst til at få dem ud på kanten af stolen. Så det var godt, jeg skulle skynde mig ud ad døren og ind i flyet, så jeg kunne nå Francis Zanf, før han nåede mig. Men de fik da en spørgerunde, lang nok til at besvare forståelsesproblemer, men kort nok til at undgå de personlige spørgsmål. 
	Feminister ... jamen, jeg sympatiserer da. Jeg er jo selv en femi, delvist — en femi-lette, kan man måske sige? Men jeg har altså problemer med at købe hele pakken. For i følge hele pakken “fornægter jeg min kvindelighed” og opfører mig “unaturligt.” 
	De mener, jeg fornægter min kvindelighed, fordi jeg er barnløs og steriliseret — hvor de ved det fra? Jeg er en offentlig person, optræder tit i sladderspalterne og har meget få hemmeligheder. Derfor er det også en offentlig hemmelighed, at jeg har fået foretaget plastikkirurgi — det er her, det “unaturlige” kommer ind i billedet. Feminister mener, at man bør ældes med ynde og “acceptere” sin alder. Det mener jeg ikke. Der er intet naturligt over denne verden længere, og tilhængere af små oaser af naturlighed i form af lange smertefulde fødsler og grimme, gamle mennesker, for eksempel, de får ikke en behagelig samtale med mig. Og i øvrigt ved jeg tilfældigvis, at både Kvinder mod Volds formand og kasserer har indtil flere in vitro børn, og så hjælper det jo lige fedt, at de sidder derhjemme og hækler “naturlige” menstruationsbind af ren bomuld.
	Og hvis de vidste ... for nogle hemmeligheder har jeg jo i behold. Hvis de bare vidste, hvor meget plastikkirurgi jeg har fået foretaget, så ville jeg blive udstillet på forsiden af kulørte blade og kaldt Fannystein og aldrig mere få invitationer til at foredrage for organisationer som denne her, “Kvinder Mod Vold,” til en pris af 5.000 euro pr gang. De tror, jeg har fået foretaget visse rettelser. Enhver, der læser aviser og har en vis tidsfornemmelse, kan jo regne ud, at jeg har været på banen som tilsyneladende 35-årig i mistænkelig lang tid, og jeg ved, der bliver hvisket. Men jeg bliver sjældent spurgt direkte. En overskrift i Cornwell Post Standard for et par år siden lød sådan her:

Dr. FANNY FISKE FOREVER?

Artiklen bragte billeder af mig fra 1970’erne, der mistænkeligt lignede dem, der tit pryder aviserne i dag, og spaltepladsen blev brugt på regnestykker og gætterier. Men de ved ingenting. 
	Jeg har fået foretaget fire ansigtsløftninger og flere omgange laser resurfacing, end jeg umiddelbart kan huske. Hertil kommer et par pandeløft. Jeg har købt mig til stram hud i alle led (kniv), og hver sjette måned får jeg injiceret Restylane i de dybe nasolabiale furer og i den rasende rynke mellem øjenbrynene. Når det behøves, får jeg også en Restylane-behandling i rygerynkerne over læberne, selvom jeg ikke har røget i 20 år. Hvis jeg har tid, får jeg hver uge huden på kroppen behandlet med “Askepotampuller,” som jeg i øvrigt også selv behandler mine hænder med, så tit jeg husker det. Sådan er det. Og det er sådan, fordi jeg ikke vil finde mig i, at kvinder kun tildeles et liv på omkring 40 år. Det er slemt nok, at vi alle skal dø, men at man som attråværdig kvinde oven i købet skal finde sig i så kort en levetid, det behøver man ikke at acceptere. 
	Da jeg var omkring 39-40 år, begyndte mændene så småt at holde op med at kigge efter mig. En dag blev jeg oven i købet afvist. Så tog jeg beslutningen, og den har jeg aldrig fortrudt. Med mit arbejde har jeg jo ikke tid til besværlige og langstrakte kurtiseringsstrategier, som skal overbevise mulige ofre om min charme og uimodståelige personlighed. Der skal simpelthen bare ligge en mand i min seng i de tidsrum, hvor jeg ikke arbejder. Og, nej, jeg vil ikke have gamle mænd med raslende papyrushud, gule tænder og impotens. 
	Så feminister, der anklager mig for at “fejre den evige ungdom,” til dem må jeg sige: jeg indstiller mig bare på virkeligheden og justerer den efter mine behov. 	
	Men det var nu ikke alt dette, jeg tænkte på, mens jeg læste op af manuskriptet (noget jeg ellers aldrig gør — jeg kan som regel mine forelæsninger udenad). Alt det tog mig et sekund at gennemgå i mit baghoved, og det sekund faldt, mens jeg tog mine ting ud af kalveskindstasken. Under min gennemgang af sagen om Monte Rissell og hvilke tanker han gjorde sig, da han voldtog en prostitueret, der havde fulgt politiets retningslinier og ladt, som om hun nød det, hvorefter han ombragte hende i raseri, ja så foregik der en debat om kannibaler i baghovedet på mig. Jeg troede ikke på den med kannibalen. Vores mand ville bare vise sig og chokere os. Desuden var kannibaler som oftest psykotiske, og det var ham her ikke. Jeg havde bedt Loretta Adaboy fra Research om en database-søgning over kannibalistiske sex-forbrydere i den vestlige verden inden for de sidste 40 år, og jeg hev listen frem allerede, da jeg stod i køen til security i Cornwell International, og øjede den kort. Men jeg smed den i skraldespanden og satte ild til den, lige før vi boardede, for det var alt sammen for langt ude og alt for irrelevant. Det kunne jeg selvfølgelig ikke vide med sikkerhed, men min fornemmelse sagde mig det med ret store bogstaver, og det plejer jeg at kunne tage for gode varer. 
	Selv havde jeg aldrig været i berøring med sager, der involverede antropofagi, der er den samlede betegnelse for kannibalisme og drikning af menneskeblod. Men jeg husker alligevel to. Den ene stammer helt tilbage fra 1977-78 og blev kaldt Vampyrsagen. Jeg kendte den ansvarshavende kriminalkommissær, Ray Biondi, særdeles godt, og han ringede dagligt detaljerne af sagen ind på min telefon, så jeg mistede appetitten og fik ondt i hovedet af at ryste på det. Svinet var efter unge kvinder, som han ombragte. Hans seksuelle motiver fremgik tydeligt af den form for skamferinger, som han forsynede ligene med. De andre aktiviteter han gjorde i, var så bizarre, at politiet med lethed kunne forbinde mordene. På trods af at hans egentlige ærinde var ofrenes blod, var der få kropsdele, han ikke fik smagt på, og jeg havde faktisk ikke lyst til at bruge en kort og behagelig flyvetur på at genkalde mig detaljer, der var så ulækre — og så irrationelle. Pointen er jo, at manden var dybt psykotisk. Han troede, at flyvende tallerkener gennem en form for bestråling udtørrede hans blod, så han for at overleve hele tiden måtte skaffe sig nyt blod. Katastrofalt psykotisk — og som sådan efterlod han sig også en bunke fysisk bevismateriale på gerningsstederne og opførte sig i det hele taget, som om han var ligeglad med, om han blev pågrebet eller ej. Han levede i sin helt egen verden.
	Den anden sag, jeg husker, omhandlede Jeffrey Dahmer, som blev pågrebet i 1991. Han myrdede, sodomiserede, lemlæstede, overskar, opløste, nedgravede og åd eller lagde i fryseren — 17 mænd og drenge. Han var så sjusket med sine efterladenskaber og sin adfærd og så grænseløs i det hele taget, at jeg tror, den eneste grund til, han ikke fik prædikatet “psykotisk” var, at nævningerne ikke turde binde an med sikkerheden på et sindssygehospital. Ham her ville de simpelthen hen have bag topsikre tremmer. Men om han var psykotisk eller bare en psykopat, det skændtes Bob Ressler og John Douglas om i årevis. Som om de ikke havde andet at tage sig til.
	Da BA871 fra Glasgow landede i Cornwell International, rensede jeg min hjerne for de billeder, historierne havde sat i gang, og fokuserede på Francis Zanf. Eller prøvede — faktisk kunne jeg ikke engang huske, hvordan han så ud.

10

Francis var en nydelig ung mand, og på trods af sin feber-influenza var han en upåklagelig oplevelse. Da PDAen vækkede mig med prioriterede nyheder fra den store verden, hørte jeg ham snorke let.
	PDAens første prioritet var en oplæsning fra Cornwell Bugles Kendte-Klumme: “Den letlevende kändisse Dr. Fanny Fiske er dybt deprimeret over den telefonterror, hun for tiden oplever, og hun kimer desperat de lokale avisers redaktioner ned for at få dem til at opklare, hvem den anonyme terrorist mon kan være. Men som det vil være vore læsere bekendt, er det noget af en opgave, for der er stadig 101 glatbarberede og kun let plettede mænd i Dr. Fiskes liv--” Jeg slukkede, rasende, og stirrede ind i væggen. Det her skulle Hanif få betalt, men det måtte blive senere. 
	“Letlevende.” Jeg sprang ud af sengen og tog 60 arrige armbøjninger. Der var intet let over mit liv. Og jeg var ved at være alvorlig træt af at give rollen som nymfoman i avisernes sladderspalter, der engang havde hævdet, at jeg havde en ny mand på prøve hver nat, og sidenhen i årevis kaldte mig “Prinsessen på ærten,” ud fra en formodning om, at eftersom jeg hele tiden skulle have en ny mand, måtte det være min madras, der var noget galt med. 
	Nymfoman. Det lyder som en sygdom. Casanova, Damernes ven— det lyder sjovt. 
	Det var lige til at segne over. 
	Men det var dagens program også, påmindede jeg mig selv, og allerede da jeg kom på benene, begyndte forskellige symptomer på uoverkommelighed at melde sig — nervøsitet, prikken i leddene og myldretanker. Telefonen ringede, jeg ignorerede den. Jeg kiggede på Francis. Han så lettere opkogt ud. Jeg lagde en hånd på hans pande. Den var glohed. Jeg måtte hellere lade ham sove. Telefonen ringede igen, men jeg orkede ikke at tage den. Så summede PDAen. Skulle jeg melde mig syg? Nej, det var dårlig stil. Men alligevel det bedste bud på overlevelse mit morgen-mismod kunne tilbyde mig.
	Jeg gik i bad og fik flere myldretanker af den type, der blot forstørrer allerede forstørrede kvaler. Jeg hørte telefonen ringe et par gange, men besluttede, at jeg ikke kunne høre den, når jeg tog bad.
	Jeg tørrede mig med utålmodighed, cremede mig nødtørftigt og tog tøj på uden tanke for, hvad jeg skulle denne dag. En chamois jersey-kjole med vat i skuldrene. Sorte nylonstrømper, sorte pumps, en enkel ligegyldig gulddims i kraven. Morgenmad havde jeg ikke lyst til. I stedet snuppede jeg den finske sagsmappe fra køkkenbordet og lagde den ned i kalveskindstasken, for sæt jeg fik et par minutter til overs mellem undervisning og møde. Telefonen ringede igen, da jeg med frakken over armen åbnede døren lige op i Eisiks sure fjæs. Stod han og lyttede? Jeg smilede forekommende og sagde:
	“Ja?” For hvorfor spilde ord på en notorisk tavs mand?
	Han trak bare på skuldrene, vendte sig og gik ned ad havegangen med retning mod trillebøren, der stod parat for enden. Jeg gik over mod bilen og råbte:
	“Hvis du laver kaffe, så vær lige stille. Der ligger en mand i min seng og sover.”
	Eisik havde nøgle til huset, så han kunne spise sin madpakke indendørs og lave en kop kaffe. Måske var det en fejl. Måske skulle jeg beordre gamlingen at medbringe sin antikverede termokande i fyldt stand og indtage sin mad i sin udrangerede bil? 
	Jeg kiggede på mit ur, da jeg vendte bilen, og kørte så håbefuldt ned ad bakken mod boulevarden. Hvis trafikken teede sig normalt, ville jeg have et kvarter til en kop kaffe og lidt sagsbehandling før undervisningen. Jeg trådte på speederen, overbevist om, at hvis jeg kørte lidt koncentreret, kunne jeg måske sætte min egen marchhastighed op, måske vinde op mod fem minutter og derved få hele 20 minutter til min rådighed. Mod min vilje kom jeg desværre til at holde for det langvarige røde lys, der hærger i Cornwells udkant, lige hvor motorvejene begynder at flette, så jeg udnyttede tiden og ringede til Rosa og bad hende anbringe en kande sort kaffe på mit skrivebord og viderestille min telefon og min PDA til hende indtil kl. 14.00. 
	Da jeg parkerede i mudderet foran Institut for Kriminologi, kiggede jeg på uret og konstaterede, at jeg havde 19 minutter foran mig, der var mine egne, så jeg løb så hurtigt, mine pumps kunne præstere, og sad på min kontorstol med en skoldhed kop kaffe i hånden efter mindre end et minut. Jeg skrællede frakken af og hev Helsinki-mappen til mig. 
	Klassisk lystmord. Klassisk psykopat. Standardvare. 
	Kl. 09.00 ringede jeg til denne Jyrki Katajainen og fortalte ham, hvem han skulle anholde. Det lettede. Kl. 09.14 lagde jeg røret på og ledte efter mine noter til den forestående forelæsning i viktimologi. Jeg skulle kun bruge mine notater, hvis jeg begyndte at falde hen, men med skulle de. Klokken var 30 sekunder over 09.15, da jeg trådte ind i forelæsningssalen, der var propfuld af garvede kriminalbetjente fra Skandinavien, hvis foresatte mente, de havde brug for et brush-up. 
	Klassisk foredrag. Klassiske betjente. Standardvare.
	Og mødet bagefter kunne have været overstået på den halve tid. Jeg håbede ikke, de andre opdagede, at jeg sad og kradsede strøtanker om Ellen Frosh ned på blokken. Jeg håbede, de troede, jeg lyttede i opmærksom stilhed og i øvrigt var et godt menneske, der tog notater. 
	Klassisk møde. Klassisk spild af tid. Standardvare.
	Kl. 14.00 trådte jeg ind ad døren til mit hjem og så med det samme, at døren til hamsterburet stod åbent. Hamsteren var væk. Havde jeg nu igen glemt at fodre ham? Det mente jeg da ikke, jeg havde. Havde jeg? Havde han rambukket sig ud af ren og skær sult? Eller var han bare en vild dreng, der var træt at være buret inde? Jeg kiggede mig kort omkring, men der var intet spor af ham, og jeg besluttede, at tiden ikke var til at jagte hamstre lige nu. Jeg noterede mig også telefonsvarerens samvittighedsløse blinken, men måtte også ignorere den, for om to timer ville Sam vide, hvilken type mand der havde myrdet Ellen Frosh. Jeg snuppede flasken med Calva, der stod på køleskabet, hældte en fornuftig slat op i mit brandy glas og bundede det.
	Jeg tog kalveskindstasken med ind i mit hjemmekontor og satte mig. Greb et hvidt stykke papir og lagde det på bordet. Åbnede øverste skuffe i skrivebordet og fattede min ældgamle Montblanc. Med den i hånden kiggede jeg på papiret. Telefonen ringede, jeg prøvede at ignorere den. Så summede PDAen. Jeg deaktiverede den. 
	Kendsgerninger. Jeg havde ikke noget egentligt lig. Jeg havde intet gerningssted at analysere. Jeg havde kun de mest generiske formodninger at arbejde med. Først og fremmest manglede jeg både hans MO og hans signatur. Jeg anede ikke, hvordan forbryderen havde begået sin forbrydelse — jeg vidste hverken, hvordan hun var blevet lokket fra sit hjem, eller hvordan hun var blevet ombragt. Og jeg vidste ikke, hvorfor han gjorde det — hvad var der ved det, han gjorde, som opfyldte ham seksuelt? For det måtte vi gå ud fra, at det var seksualforbrydelse. 
	Når jeg siger hvorfor, så taler jeg netop om motiv. Lad os sige, at politiet efterforsker et indbrud, hvorunder beboeren er blevet voldtaget og myrdet — var det primære motiv så indbrudstyveri, voldtægt eller mord? Det er sædvanligvis til at regne ud på baggrund af gerningsstedets udseende og uanset hvilken kategori, der er tale om, så er dette at fastslå kategorien alfa og omega, når jeg skal finde ud af, hvilken slags person forbryderen er. 
	Her anede jeg ikke, hvad der var sket. Der var ikke efterladt adfærdsspor, jeg kunne bruge til ret meget. “Jo mere sporløst og almindelig en forbrydelse er, jo sværere er den at opklare,” sagde Sherlock Holmes — men man kunne jo ikke sige, at der var noget almindeligt over det her. Der var også spor. Problemet var bare, at de var så diffuse, at marginerne for fortolkning af dem var for store til en troværdig profilering. Telefonen ringede, og det fik den lov til. 
	Og bare fordi offeret var et barn, kunne jeg heller ikke automatisk gå ud fra, at gerningsmanden var pædofil. Han kunne lige så vel være en utilstrækkelig mand, der havde brug for et let offer. Børn har en ufattelig tillid og er desuden fysisk forsvarsløse. 
	Så hvad vidste jeg — hvad kunne jeg vide?
	Ellen kendte ham. Om forældrene også kendte ham, måske bare perifert, det kunne jeg kun håbe på, for så ville han være på listen over mistænkte, og så ville vi kunne finde ham med relativ lethed. Men det var lige nu ikke til at vide. Pludselig gik det op for mig, at jeg ikke engang havde læst obduktions­erklæringen. Jeg havde bare talt med Lisa. Han kunne have bedøvet hende, stukket en klud med æter eller chloroform i næsen på hende og trukket hende ind i bilen. Måske kendte han hende i virkeligheden ikke. Jeg ringede til Lisa. Nej, der var selvfølgelig ingen spor af substanser af den art. Hun havde været død for længe. Så jeg var tilbage ved udgangspunktet.
	Ellen kendte ham.
	Han var fra byen. Det fulgte næsten logisk af den kendsgerning, at hun kendte ham, og han kendte huset. 
	Forbrydelsen var planlagt. Det fortalte placeringen af hullet i hækken mig — i det hele taget tydede dette, at han overhovedet havde lavet et hul, ikke på en pludselig opstået indskydelse, eller det vi kalder en situationsbetinget forbrydelse.
	Han var håndværker. Det fremgik klart af det nydelige hul, han havde klippet og af måden, hvorpå hovedet var skåret af. Men han kunne selvfølgelig også være en hobbyhåndværker, en kontornusser, der byggede sejlskibe i sin fritid. 
	Han var overordentligt pertentlig og havde sandsynligvis en tvangsneurose centreret om pertentlighed, måske renlighed — måske renlighed i overført betydning. Her tænkte jeg også på kirkemotiverne. Hullet der var klippet som en hvælving, og dette at knoglerne lå på kirkegården. Der var en sandsynlighed for religiøsitet. Måske havde han en direkte kanal til Gud, som hjalp ham med at rationalisere sin forbrydelse — måske troede han, han havde hjulpet Gud med at få denne rene sjæl til himmels, før den snavsede sig til. Det havde vi jo før været ude for. Måske var hun hans offerlam.
	Vi havde i hvert fald en symbolsk scene, og når det er tilfældet, er det en god ide at overvåge den. Men der var jo flere scener, der var også skraldespanden på kirkegården — og så var der det sted, hvor hun var blevet ombragt. Det var den væsentligste scene, men hvor var den scene? 
	Jeg noterede, at Frosh-huset skulle overvåges, kirkegården omkring skraldespanden og under alle omstændigheder pigens begravelse, når en sådan på et tidspunkt ville kunne lade sig gøre. Mens jeg noterede dette, vidste jeg udmærket, hvor overflødigt det var. Sam ville som en naturlig refleks lave de overvågninger. Men jeg havde så profileringsmæssigt lidt at tilbyde ham, at jeg skrev alt ned. Sådan er det tit — ord, ord, ord bare for at forsøge at maskere, at der intet er at sige. 
	Han havde en bil. Hvis han ikke havde haft en bil, havde han måttet gå med hende, og så måtte nogen da have set dem? Der var ingen, der havde set nogetsomhelst. Telefonen ringede. Jeg flåede stikket ud.
	Han havde betydelig erfaring. Dette var langt fra hans første forbrydelse. Det var tydeligt alene ud fra planlægningsgraden. Ligets tilstand — hvis man kan tale om lig her — tydede også på en kompliceret fantasi, der måtte have adskillige mindre komplicerede forbrydelser bag sig. Politiet skulle checke eks-indsatte seksualforbrydere og indlagte. 
	Det var på den baggrund, at jeg satte hans alder til midt-slutningen af 30’erne. Måske endnu ældre. Statistisk er disse fyre mellem 25 og 35, men ham her var gammel i gårde. 
	Hvad kannibalismen angik, så troede jeg stadig ikke på det. Jeg kunne godt se, at der var meget, der tydede på det, men det passede bare ikke til resten. Jeg kunne ikke få det til at gå op. Jeg var meget mere tilbøjelig til at se på pertentligheden og derudfra foreslå, at det her var en hævdelsesakt, sekundært i hvert fald. Han ønskede at vise, hvor dygtig han var — til at bortføre, til at myrde, til at aflevere et lig i en utrolig tilstand. Og fremfor alt — til at spille politiet et puds. Det var jo ikke tilfældigt, at han ikke havde efterladt sig nogen spor overhovedet. Ingen vidner, ingen fibre, intet blod, ingen sæd — ingenting. 
	Så jeg var sikker på, at ham her, som dusinvis af psykopater før ham, fik et kick ud af at udfordre systemet og sætte edderkoppespind i politiets hjerner. 
	Og så havde han lagt hovedet i en container, som han vidste ville blive sorteret, og han havde anbragt knoglerne i en lav skraldespand ved en bænk i en offentlig park, hvor de ville blive fundet. Han drillede os. Han sagde, Se, hvad jeg kan!
	Jeg sukkede igen og kiggede på papiret, hvor stikordene flød i vild uorden og fik mig til at føle mig ubegavet.
	Intelligens. Han var godt begavet. Men han var for aggressiv til at forvalte sin begavelse ordentligt. Derfor led han af mindreværdsfølelser. Derfor skulle han hævde sig, og det kunne enhver jo se, han var god til. 
	Jeg smed Montblancen, rejste mig irriteret og gik ud i køkkenet. Det var næsten, som om Calvaen kom mig i møde og hældte tre af sine centiliter i mit glas af bar medfølelse over, at jeg var helt derude nu, hvor jeg bare sad og rablede statistik af mig. Jeg kunne lige så godt fortsætte på den måde, for jeg havde ikke mere at tilbyde. 
	Statistikken sagde, at når det gjaldt karakterafvigere, der begik organiserede, planlagte forbrydelser, og det, havde jeg jo besluttet, var sandt i dette tilfælde, så var han gift eller havde en samlever. Han var udstyret med en “middelklasse” bil, måske en stationcar i en mørk farve. Den ville være ren og velholdt. Hvis han ville, kunne han have et hvilketsomhelst job, jævnfør hans intelligens. Men han ville tiltrækkes af “macho”-præget arbejde; håndværker, sandsynligvis. Der ville endvidere være tidligere fængslinger eller bøder, sandsynligvis for seksualforbrydelser af mindre grov karakter. Han kunne også have lavet voldsforbrydelser, sandsynligvis af sadistisk tilsnit. I det hele taget er denne type ofte seksuelle sadister. Det er netop cocktailen af seksuel sadisme og karakterafvigelser, der er typisk for serieforbrydere. (“Karakterafvigere” har i årtier været den politisk korrekte betegnelse for dem, man i gamle dage kaldte psykopater, et udmærket næsten lydmalende ord, som jeg selv stadig foretrækker). 
	Jeg var utilfreds med mig selv. Selv efter i alt seks centiliter Calva var jeg stærkt utilfreds med mig selv. Jeg kunne ikke levere varen. Jeg kunne ikke tilbyde en profil, der var stort andet end det indlysende spædet op med statistik. Men hvad kunne Sam forvente? Jeg tog mig i at blive rasende på Sam, som jeg vidste, forventede noget brugbart. Hvad kunne han forvente, når jeg intet konkret havde at basere en profil på? Jeg var jo ikke synsk, og hvis det var det, han i virkeligheden troede, jamen så ville han i dag få endegyldigt bevis på det modsatte. 
	Jeg havde det elendigt.  	Jeg gik tilbage på mit kontor og tog Ellens sagsmappe frem. Jeg tog billedet af hende ud, lagde det foran mig på bordet og stirrede på hendes kønne, glade barneansigt. Hvorfor havde han valgt hende? Hvorfor lige hende og ikke naboen? Eller én fra Østkvarteret? Var de ikke så kønne dér? Ikke så velklædte? Ikke så renskurede? Havde han valgt hende, fordi hun var lille og lækker? Og fordi han kendte hende? Fordi hun — og huset — havde været tilgængelige?
	 Sam havde forsikret mig om, at hun var en helt almindelig 10-årig pige, der gjorde helt almindelige ting og havde helt almindelige vaner, venner, forældre — at hun var bare helt igennem helt almindelig køn og sød. Svinet havde haft adgang til hende. Det var derfor, han havde valgt hende.
	Der var ingen tegn på raseri. Bortset fra at denne type mord var den ultimative manifestation af raseri. Men han havde ikke tværet hende til uigenkendelighed og udvisket hendes person og hendes menneskelighed. Tværtimod. Han havde gjort hende pæn, han havde tørret hende om næsen og nænsomt sikret, at hendes rottehaler sad ulasteligt. Alligevel havde han smidt hendes hoved i en skrald-container, som værdiløst affald. Det her gav ingen mening.
	Der var heller ingen tegn på samvittighedsnag — med mindre rengøringen af hende udgjorde en forsoningsøvelse. Jo mere jeg tænkte over Ellen Frosh og hendes nemesis, jo mere forvirret blev jeg. Der var noget helt galt med ham, sagde min fornemmelse mig. Det var ikke kun, fordi jeg ikke havde nok materiale at arbejde med — der var også noget helt galt med ham. Der var for mange modsætninger.
	Jeg lukkede øjnene og prøvede at få et billede frem af ham. Jeg kiggede på hækken. Den var intakt. Nu kom en mand gående, jeg så ham bagfra, han havde en grensaks i hånden. Han havde beige tøj på, han gik som en gammel mand, let foroverbøjet. Han stod lidt og målte hækken med øjnene, før han gik i gang med at klippe, langsomt og metodisk.
	Jeg åbnede øjnene. Det var ikke en gammel mand, vi skulle have fat på. Men det var rigtigt, at han havde haft uendelig god tid. Hvad nu hvis nogle naboer var kommet forbi med deres schæferhund i snor og havde set ham stå dér og klippe et hul i Froshs hæk? Havde de så ikke bidt mærke i både et så mærkværdigt hul og i manden, der lavede det? Hvor længe er man om at klippe et hul i en hæk?
	Jeg snuppede billedet, der viste det store hvælvingeformede hul, og gik ud i haven for at finde Eisik. Jeg fandt ham i baghaven i færd med at gøde rosenbedet. Jeg viste ham billedet. 
	“Hvor lang tid tager det at klippe sådan et hul?”
	Han skulede irriteret til billedet og trak på skuldrene.
	“Et slag på tasken?” fortsatte jeg og anbragte billedet i hans venstre hånd, som ikke havde handske på. Han kiggede ligeud i luften.
	“Gider du ikke lige kigge på det?” Han kiggede kort og modvilligt på billedet.
	“Hvor lang tid ville du være om det?” Det tog ham en evighed at svare:
	“En times tid, tror jeg.” 
	Det gav et sæt i mig, da jeg hørte hans stemme. Jeg havde jo aldrig før hørt ham sige ret meget andet end grynt og til nød et ja eller nej. Og han lød fuldstændig som den psykopat, der ringede sit religiøse vrøvl ind på min telefon. Jeg stirrede på ham. Han rakte mig billedet, som jeg tog uden at tage blikket fra ham.
	“Er du religiøs?” Jeg studerede hans ansigt og indprentede mig hver fure. Hvor mange år siden var det, han var fyldt 70?
	Han nikkede, tror jeg nok, og jeg bildte mig ind, at jeg så noget anklagende i hans udtryk. Han vendte sig og gik. 
	“Er du sådan en, der kan biblen udenad?” råbte jeg efter ham. Han vendte sig, skulede og trak på skuldrene. 
	Jeg var rystet. Men det måtte være forkert. Det kunne ikke være min gamle havemand, der sendte mig forsmædelige bibelhilsener. Nej, det kunne det jo ikke være, for jeg kunne tydeligt huske, at bibelmanden ofte havde ringet, mens Eisik gik ude i haven. Jeg måtte checke, hvor de telefonbokse, der var blevet ringet fra, egentlig lå. Nej, det var for langt ude. Eisik var Eisik, og lige nu var det altså Ellen, det handlede om. Jeg kiggede på mit ur. Min deadline nærmede sig. Men det ville tage ham en time, cirka, havde oraklet Eisik sagt. Jeg kiggede på billedet, mens jeg gik tilbage til mit kontor. Det skulle nok passe. En time.
	Jeg satte mig, placerede albuerne på bordet, lagde hovedet i hænderne og lukkede øjnene. En time. En time var lang tid. 
	Ganske vist havde svinet planlagt det her godt. Men han var også løbet en risiko, for uanset hvor meget han havde studeret Frosh-huset og omgivelserne, så kunne han ikke gå ud fra, at han totalt ubevogtet i en hel time på en søndag formiddag kunne stå og klippe et noget påfaldende hul i en standardhæk i et villakvarter. Han var virkelig løbet en risiko, og det var bestemt ikke typisk for en organiseret forbryder. Igen en modsætning. Hvis han havde klippet hullet om natten i ly af mørket, havde han ikke kunne se godt nok til at udføre sit forehavende med en så høj grad af perfektion og symmetri. Jeg kiggede på billedet, som var taget søndag eftermiddag. Hullet var som barberet i hækken. Hvis han havde klippet hullet om natten, måtte han have haft en stor og kraftig lygte, og det ville have påkaldt sig mindst lige så meget opmærksomhed, som hvis han havde gjort det om dagen. 
	Bag mine lukkede øjenlåg rensede jeg igen hovedet for tanker og prøvede at stille ind på hækken. Nu kom han med en grensaks i hånden, men jeg så ham igen bagfra. Og bagfra lignede han Eisik, beige arbejdstøj, en gammel mand i beige arbejdstøj, der stod og mulede, det kunne jeg se på hans ryg, der emmede af Eisiks modvilje. Jeg åbnede øjnene, velvidende, at Eisiks stemme havde bragt mig så meget fra koncepterne, at jeg nu blandede tingene sammen. Jeg lukkede øjnene og tog en dyb indånding og prøvede at få Eisik væk. Det var ham her, svinet, jeg ville se. Jeg prøvede nogle nye situationer. Nu kom billedet af en mand, i beige arbejdstøj, bagfra igen; han rørte i en kæmpe suppegryde. Mine øjne fløj åbne for at zappe væk fra det billede. Det gav ingen mening. 
	Prøve igen. Lukke øjnene. Se, hvad der kom. 
	Hækken kom. Igen. Nu stak lille Ellen sit kønne hoved ud af hullet i hækken og smilede. Hun smilede til ham. Jeg så ham stadig bagfra, og han var stadig lidt Eisik i sit beige arbejdstøj. Han tog hende i hånden, og sammen gik de hen ad fortovet. Jeg åbnede øjnene og rystede på hovedet. Jeg kunne ikke komme ind og se ham, det var ikke ham, og scenen var forkert. Han måtte have haft en bil. De gik ikke sammen hånd i hånd hen ad fortovet. Og han var ikke en gammel mand i beige arbejdstøj. Jeg kunne ikke se ham. Det hele var noget værre hø.
	“Hø!” hvæsede jeg lavmælt og rejste mig, netop som det ringede på min dør. Jeg kiggede på uret. Kl. var 16.00. Jeg snuppede mine noter. 
	Jeg vidste, det var Sam, men alligevel checkede jeg dørspionen, før jeg lukkede ham ind. Han smuglede et stykke tyggegummi ud af sin mund og ned i sin jakkelomme og så lige så forslået og krøllet ud, som da jeg sidst så ham. Jeg skuttede mig, da jeg fangede det håbefulde blik, han sendte mig. Jeg tog Calvaen og hældte op til mig selv, mens mit blik spurgte Sam, om han skulle have én. Han rystede på hovedet og fremdrog i stedet sin lommelærke.
	Vi satte os ved køkkenbordet og sagde ingenting, nippede lidt til hver vores.
	“Må jeg låne en tandbørste?” spurgte han pludselig.	
	“Der står en gæstetandbørste ude på toilettet, det er den blå,” svarede jeg, forvirret. “Du kan sterilisere den i elkogeren.”
	“Skide da være med det,” sagde han og rejste sig.
	“Hvorfor skal du børste tænder nu?” spurgte jeg. “Vil du kysse mig?”
	Han svarede, da han kom tilbage og var færdig med at tørre sig om munden i sit jakkeærme.	
	“Hvidløg.” Han grinede kort. “Jeg har spist en sammenkogt ret til frokost, og der var simpelthen så meget hvidløg i, at jeg fik kvalme, og den hvidløgsstank, du ved, når man selv kan smage det, så er den gal.” Han lavede en grimasse.
	“Så hvad var hans forklaring på det dér med konen?”
	“Stakkels mand,” sagde Sam. “Hun var ikke rigtig klog, øjensynligt. Hun gik amok i perioder. Skoddede cigaretter på sig selv og børnene, de havde seks, nogle små mutte størrelser. Slog dem og sig selv med alt muligt. Havde for vane at hamre sit hoved ind i væggen og skrige ukvemsord.”
	“Hvorfor gjorde han ikke noget?”
	“Det bebrejdede han også sig selv. Men han sagde, det kun var i perioder, og at han hver gang troede, det var sidste gang. Sød ældre mand, stod og græd midt i sit køkken.”
	“Skal de børn ikke have noget psykolog-hjælp?” spurgte jeg.
	“Det tilbød jeg ham, men han var overbevist om, at han selv kunne klare det.”
	“Jeg synes, du skal sørge for noget tilsyn.” Han trak på skuldrene.
	“Måske. Jeg vil godt lige give ham lidt tid.”
	Det var i sådanne tilfælde, at Sam og jeg var dybt uenige. For mig ville den slags børn have højeste prioritet. Det vidste Sam udmærket, at jeg mente, men hans kropssprog sagde klart og tydeligt, at jeg skulle lade det ligge, blande mig udenom.
	Jeg lavede en mental note om at tale med politiets krisepsykolog om det ved nærmeste anledning. Men nu måtte jeg hellere se at komme til sagen.
	“Jeg har ingenting til dig,” sagde jeg omsider og rakte ham mine rodede noter. Han øjede dem igennem og trak så på skulderen. Så lukkede han øjnene og lignede en, der ønskede at dø.
	Sam var under et utroligt pres. Mordet var det mest bizarre i Cornwells historie. Forældre i Forest Hill kvarteret var gået i panik. Pressen havde belejret politistationen, og Sam havde underrettet dem om hovedet i containeren. Nu ville de have mere. Men det var forældrene, der gik ham på. Han havde valgt at sige, knoglerne var fundet, men havde ikke nævnt suppe-teorien.
	“Hvordan tog de det med knoglerne?” prøvede jeg. Han sad lidt og rystede på hovedet. 
	“Jeg sagde det kun til manden. Maria Frosh ligger halvbedøvet af beroligende medicin i sin seng og græder. Den lille dreng kan ikke forstå noget som helst, og forældrene har ikke overskud til ham. Der er kommet en eller anden fjern kusine for at passe ham. Michael Frosh prøver at holde skansen. Vi blev enige om ikke at fortælle hans kone noget om knoglerne, i hvert fald ikke lige nu.” Han gjorde et ophold, tog en slurk af sin lommelærke.
	“Og han bliver ved at udspørge mig. Jeg kan ikke fortælle ham alt, men det er svært at forholde ham informationer, når han har mistet sin datter på den måde, og det er som om, han kræver det af mig. Hans blik simpelthen krænger oplysninger ud af mig. Popierdolony skurwysyn. Underlig stodder.” Sam rystede på hovedet og kiggede så på mig. “Men der er vel ikke noget at sige til, at han er underlig. Hans nerver hænger i laser.”
	Sam halede en stak breve frem fra sin inderlomme.
	“Det her gør det ikke nemmere for familien.” Han lagde brevene på bordet foran mig. Jeg tog det øverste:
	“I skal ikke være bange, jeres datter er i sikkerhed hos mig. Jeg skal nok sørge for, hun snart får en legekammerat, for hun er lidt ensom. Hvis I la’r være at vise det her brev til nogen, sker der hende ikke noget. Hun har det godt hos mig, og jeg laver nogle eksperimenter på hende, som vil gavne menneskeheden.”
	“Det må være gammelt?”
	“Det var et af de første, Frosh fik. Det kom dagen før, vi fandt hovedet.”
	“Hvorfor har du ikke givet mig de breve før nu?” Jeg kiggede anklagende på ham og med god grund. Jeg skal have de breve, det er en del af proceduren.
	“Jeg glemte det, do diab≥a.”
	“Og resten er lige sådan, formoder jeg?” Sam nikkede. Jeg rakte efter det næste og skannede det. Det var nogenlunde lige så rædselsfuldt. Jeg talte brevene i stakken. 35. Det var ikke engang en uge siden, Ellen var forsvundet, så 35 vanvittige breve , øjensynligt fra 35 forskellige vanvittige mænd, var et anseeligt antal.
	Hvert mord åbner en dåse orm og giver hver eneste slumrende vanvidsperson ny inspiration til dåd. Denne her type postal sadisme var vi vant til. 99 ud af 100 gange var de vildspor. Men ikke altid. Til gengæld var det altid kolossalt tid- og mandsskabskrævende at checke dem, men checkes skulle de.
	“Jeg beholder brevene, jeg formoder, de har været til skriftgenkendelse?”
	Sam nikkede. Jeg fortsatte:
	“Jeg vil gerne have alle de breve, familien modtager til gennemsyn, når I er færdige med dem. Så hurtigt som muligt.” 
	Vi sad længe og kiggede på hinanden, Sam med en stille hovedrysten.
	“Lisa har ingenting. Du har ingenting. Jeg har gówno — ingenting! Hele afdelingen er i gang med at afhøre folk, der aldrig har slået en flue ihjel.
Og ved du, hvad min tid går med? Såmænd med at afhøre vidner. Efter sagen er kommet på forsiderne, kimer de mig ned. Nu er der pludselig en allerhelvedes bunke, der har set en mand med en pige, der lignede, så ud til at være, var ... Ellen Frosh.” Han vendte øjne. “Desværre er alle mændene vidt forskellige, små og store, tykke og tynde, gamle og unge. Og desværre — helt forkerte. De har også set en ca. 17 årig, en gammel kone og to børn klippe et hul i Froshs hæk. Den 17-årige brugte efter sigende en motorsav, så han vækkede nabolaget. Jo, jo, da. De holder mig beskæftiget.” Han tog en slurk af sin whisky, blinkede et par gange og fortsatte:
	“Så er der alle de andre historier om, at de var to om det. Der er en, der har set en forretningsmand og en kvinde, der havde forsøgt at lokke en fireårig med sig. Og så var der et par ældre tvillinger, der havde tilbudt børn slik ved en sandkasse. Og så var der en lille pige, der var løbet skrigende ned ad gaden med en flok overvægtige teenagere efter sig. Det holder aldrig op. Telefonerne kimer. Og jeg bliver nødt til at undersøge det. Og når jeg endelig får en mistænkt, kan jeg ikke varetægtsfængsle ham. Du har selvfølgelig ikke ringet til Cormio Vittantonio endnu?”
	Jeg rystede på hovedet og kiggede på hans PDA; den var slukket. Han kiggede bedende på mig. 	
	“Hvad kan du finde på, sådan pro-aktivt?” 
	“Du kan prøve standarden,” sagde jeg spagt. Sam vidste udmærket, at uden profil var det så som så med effektiviteten af en pro-aktiv strategi.
	“Jeg har overvågning på huset og skraldespanden og containeren,” sagde han.
	“Det eneste, jeg kan finde på, er, at få aviserne til at skrive, at jeg har lavet en profil, der er så præcis, at vi regner med en snarlig pågribelse.” Jeg trak på skuldrene. Det var helt igennem ugenialt, men så længe alle troede, jeg var synsk, så kunne det muligvis have den virkning, at gerningsmanden ville føle sig presset og måske søge at komme ind i efterforskningen. Det havde vi set mange eksempler på. Morderen får fat i et pressekort og leger journalist eller fotograf og render efter politiet og stiller spørgsmål. Eller mænger sig ind på politifolkene ved baren nede på O’Connors og stiller interesserede spørgsmål til sagen. 
	Sam nikkede høfligt. For selvfølgelig havde han allerede tænkt på det. 
	“Jeg har sat to folk på malingen og andre to på motorsaven, og så vil det snart vise sig, om nogen på listen har købt maling af den type og kan sættes i forbindelse med en motorsav af den type. Jeg har sat Loretta full-time på database-søgninger; vi leder efter lignende uopklarede, vi leder efter eks-indsatte med lignende historier, vi leder efter nyligt udskrevne fra institutioner — hun prøver alle indgange.” 	Han prøvede en slurk af sin lommelærke, men den var tom. Han skruede låget på og lagde den i inderlommen af sin krøllede sorte jakke. Så snuppede han et stykke tyggegummi. “Og vi får ikke en skid ud af det. Gnój.”
	Vi sad en tid tavse og gloede på bordpladen. 
	“Ved du, hvad jeg vil foreslå?” spurgte jeg så. Han hævede blikket.
	“Jeg synes, du skal kontakte hende den synske norske kvinde.”
	“Jeg ved ikke, hvem du taler om, men er du klar over, hvor mange gange vi har forsøgt med en synsk? Og hvor mange gange vi er blevet rent til grin?”
	Jeg ignorerede ham. “Hende her er speciel. Jeg mødte hende, da jeg arbejdede med det norske politi på opklaringen af en 18-årig drengs mystiske forsvinden. Det må have været engang i 1980’erne. Han var bare sporløst forsvundet under en rejse, og så vidt jeg husker, var politiet fra en fire-fem lande sat på sagen uden resultat. Så hentede de hende her, hun var kendt i Norge, men ingen andre steder. Og så siger hun, at de skal lede under en bestemt bro, jeg kan ikke huske hvilken, i København. Og voila, dér lå hans lig. Siden har jeg fulgt lidt med i, hvad hun laver. Nogle gange er hun meget præcis, andre gange er hun mere vag. Men hun har altid ret. Du har ikke noget at tabe. Faktisk har du bare ingenting.”
	Han trak på skuldrene. 
	Jeg rejste mig og gik ind på mit kontor, åbnede rodeskuffen og fandt hendes navn og telefonnummer på bagsiden af en konvolut. Skrev det ned og gik tilbage til Sam, der var ved at reaktivere sin PDA. Så såre det var gjort, summede den. Han svarede den træt og modvilligt.
	Mens han talte, satte jeg mit telefonstik tilbage i dåsen. Så stoppede jeg sedlen med den synskes telefonnummer ned i hans lomme og satte mig til at studere hans sammenbidte ansigt. Han lyttede og nikkede uafbrudt, men sagde ikke et ord. Efter en stund lagde han på og stirrede ud i luften. 
	“En femårig retarderet dreng er sporløst forsvundet fra en specialbørnehave i Dappled Downs. Sidst han blev set, legede han med træklodser i gården, men han var væk, da en af de ansatte kaldte ham ind til frugtspisning klokken halv tre. Han er for lille til selv at åbne lågen. Men væk er han.”
	Sam rejste sig og gik. Uden at sige farvel. Og efterlod mig med en rigtig dårlig smag i munden. For havde jeg ikke sagt, at han havde god tid? Havde jeg ikke været så afsindig klog at tro, at statistik, de mønstre, jeg havde studeret, den erfaring, jeg havde — var den evige sandhed? Alt hvad jeg vidste, fortalte mig, at et mord af denne kaliber — hvad kaliberen så end gik ud på — var dybt tilfredsstillende for morderen. Og derfor langtidsholdbart. Vidste jeg ikke, at der for eksempel gik hele ni år fra Jeffrey Dahmers første mord til hans andet? Her var der gået en to, tre dage, måske fire. Jeg kunne ikke huske det. Jeg hældte lidt flere centiliter op, end jeg burde, tog flasken med ind i stuen, satte mig i min bundløse sofa og bundede glasset. Jeg hader at indrømme det, men selvom jeg er dygtig, så har jeg ingen krystalkugle. Og selvom jeg har studeret svinene i hobetal og været på flere opgaver, end jeg er i stand til huske, så er der intet, der er givet i denne branche, og der er meget få objektive sandheder om disse mordere, udover at de som alle vi andre, på et tidspunkt skal dø.
	Dér sad jeg og stirrede ud i luften, mens sandhederne silede ned. Jeg var jo bare en forfængelig ældre kvinde, der solgte kvalificerede bud og begrundede hypoteser. Min opklaringsprocent på tæt ved de 100 havde sandsynligvis været båret af en del held. 
	Jeg var jo ikke Gud. Jeg kunne dø, jeg kunne fejle; mænd kunne ignorere mig, gå uden at sige farvel. Jeg bundede endnu en Calva og begyndte snart at mærke, hvordan den lagde sig om mig som et dulmende, døvende varmetæppe. Jeg tænkte på, hvad en af Lisas kolleger engang havde sagt: “Mønstre. Vi forsøger at forudsige. Men det kan vi ikke altid. Det er ikke alt, der er forudsigeligt.”
	Det eneste jeg kunne forudsige var, at jeg havde brug for en nat foran fjernsynet, helt alene i mit fine hus. Jeg lagde hovedet på armlænet og pludselig ... var jeg væk.
11

På et eller andet tidspunkt i løbet af natten må jeg være vaklet ind i min seng, men det må være foregået i søvne, for jeg opdagede det ikke, før PDAens gjalden vækkede mig. Det første jeg så, da jeg åbnede øjnene var Francis Zanf.
	Francis? 
	Jeg satte mig op i sengen, pludselig meget vågen, og prøvede at huske.
	Hvornår havde jeg sidst set Francis? 
	Det var i går morges, da jeg sprang ud af sengen. Han havde snorket, ganske let. Havde han sovet siden da? Her? Han havde det jo ikke helt godt. Eller var han kommet tilbage — i så fald, hvordan var han kommet ind? Jeg kiggede på hans ansigt. Han var ligbleg, huden voksagtig og gennemsigtig, læberne gusten blege. Han måtte virkelig være syg. Jeg lagde hånden på hans pande, men trak den straks til mig igen. Så skubbede jeg til hans arm med min højre fod. Og så sprang jeg ud af sengen med et skrig, samlede kimonoen op fra gulvet og løb ud ad værelset, snuppede PDAen fra køkkenbordet, smækkede døren efter mig, smøg kimonoen om mig og løb ud ad døren, over gaden, ind til Sonia. 
	Hun lukkede op iført et voksforklæde indkøbt i det Engelske Haveselskabs gavebutik. “Morgenmad?”
	“Der ligger et lig i min seng,” snøvlede jeg og skubbede mig forbi hende. “Jeg har ligget og sovet sammen med et lig, vil du godt ringe til David Berkowic og bede ham fjerne det omgående.” Jeg smed min PDA i hånden på hende og holdt mig for munden. “Det er kode 1,” gurglede jeg og strøg ud på hendes blå-beflisede toilet for at levere.
	Da jeg kom tilbage var Sam underrettet, og en kop skoldhed Earl Grey ventede mig i “baren”, som hun kaldte den høje taburet bag hendes køkkenø. Jeg satte mig kun, fordi jeg ikke kunne finde på andet at gøre, og så allerede avisernes overskrifter for mit indre øje. “27-årig fundet død i Dr. Fiskes seng.” Allermindst. Jeg skuttede mig ved tanken om, hvad de ellers kunne finde på.
	“Vil du ikke nok gå derover?” Jeg prøvede at nippe til teen, men brændte læberne. “Og bede Sam om ikke at informere pressen, før dødsårsagen er fastslået.” Sonia nikkede. Hun så lykkelig ud. Jeg havde givet hende et vigtigt ærinde. Mere skulle der ikke til. 
	“Hvor mange er klokken?” Hun pegede op på sit schweiziske ur, hvorfra der én gang i timen fløj en skrigende fugl ud. Den var 08.30.
	“Jesus Maria,” skreg jeg og gled ned ad stolen. “Jeg skal undervise kl. 09.15. Har du noget tøj, jeg må låne?” Hun vinkede mig ind i sit soveværelse og åbnede stolt sit væg-til-væg klædeskab. Så gik hun. 
	Jeg var ved at dåne ved synet af al den lyserøde lambswool og al den brune gabardine med lav talje og trompetben. Men det lykkedes mig at finde en nogenlunde neutral jakke og et par bukser i marine hør, som kun var to numre for store. 
	Da jeg kom ud i køkkenet, var Sonia væk. PDAen lå på køkkenøen. Jeg kiggede ud ad vinduet og så Sams bil og en ambulance holde parkeret foran mit hus. Jeg snuppede PDAen og Sonias solbriller fra chiffonnieren i gangen. Så sneg jeg mig over vejen til mit hus og listede langs vinduerne, indtil jeg endelig fik øje på Sonia ude på toilettet. Hun var ved at vaske hænder og smilede til sig selv i spejlet. Jeg bankede forsigtigt på ruden. Hun åbnede.
	“Min kalveskindstaske — og mine bilnøgler, de ligger på køkkenbordet,” hviskede jeg. Så sneg jeg mig ind i carporten og smøg mig ind på forsædet.
	Sonia leverede begge dele på under et minut, ind gennem mit nedrullede vindue. 
	“Vil du godt ringe til et rengøringsselskab og få huset gjort rent, du ved, sådan rigtig rent, top til tå, kælder til kvist, alle blanke flader sprittet, tæpperne vasket, the full monty ...?” 
	Hun klappede mig på hovedet og nikkede. “Du skal altså komme over og spise i aften,” sagde hun moderligt. “Coquilles Saint Jacques.”
	Jeg svarede ikke, men håbede, hun fangede det smil, jeg forsøgte at krænge på, da jeg rullede vinduet op og startede bilen. Og så af sted. 
	Jeg drog et lettelsens suk, da jeg nåede ud på boulevarden. Men så summede PDAen. Displayet fortalte mig, det var Sam. Jeg tog den.
	“Hvorfor sneg du dig af sted på den måde, ostatnia kretynko?” spurgte han, og jeg kunne høre spyttet bruse i hans mund. 
	“Jeg skal undervise.”
	“Det er altså et lig, vi taler om. Og det ligger i din seng.”
	“Så få det væk!”
	“Jeg bliver jo nødt til at tale med dig. Det ser ikke så smart ud, at du bare stikker af.”
	“Det behøver du jo ikke opreklamere. Altså, hvis jeg ikke var listet af, havde du stoppet mig, og så skulle jeg aflyse to forelæsninger. Jeg kommer ind på stationen, når jeg er færdig på Instituttet.”
	“Hvornår er det?” hørte jeg ham spørge, men valgte at klikke ham af, for jeg anede det ikke. Faktisk kunne jeg slet ikke huske, hvad jeg skulle i dag. Det burde min PDA kunne fortælle mig, men jeg havde ikke fortalt den om mine aftaler siden ... jeg kunne ikke huske, hvornår jeg sidst havde gjort det eller hvad jeg egentlig lavede i går.
	Jeg ringede til Rosa og fortalte, at jeg var forsinket. Hun skældte mig ud. Hun havde flere kilo telefonbeskeder til mig, påstod hun og formidlede ved sin sarkastiske udtale af kilo, at beskeder ikke skulle vejes i kilo, men simpelthen bare fylde et antal kilobyte — og hvorfor jeg ikke havde ringet tilbage? Jeg fortalte hende kort om liget i mit hus, så blev der tavst i røret, og hun læste op af mit dagsprogram. “Profilering i historisk perspektiv fra 09.15-11.00”. “Ondskabens psykologi” fra 11.15 til 12.30.
	“Kan du ikke lige grave mine noter frem — de må ligge under H og O, hvis jeg altså har arkiveret dem efter titel.”
	Jeg kunne høre hende sukke og skrive noget på sin store kvadrerede blok. 
	“Har jeg noget program i aften?” 	“Einen moment, Liebling.” Hendes fingre på tastaturet var lydelige og fik mig til at tænke på min fars og onkel Stanislavs spanske åbning: E2-E4 (E7-E5), G1-F3(B8-C6) — F1-B5. 
	“Ja, det står her, du har en flyreservation kl. 18.30, nej du skal være i lufthavnen 18.15, flyet lander i Athen kl. 20.45--”
	“Hvad skal jeg dér?”
	“Du har en profileringssag for ... vent lige ... Elias Pa-na-yo-to-pou-los — hvordan udtaler man det?”
	“Så grimt som muligt — hvad handler det om?”
	“Ved det ikke, men jeg har haft sagsmappen liggende her på mit skrivebord i to dage.” 
	“Hvorfor har du ikke ringet?”
	“Prøv engang at checke din telefonsvarer og din PDA — jeg har ringet syvogtyve gange i alt, schatzi!”
	“Okay, okay, okay — jeg er lidt i bekneb for tid. Vil du godt købe noget tøj til mig og en weekendkuffert?”
	“Hvad vil du have?”
	“To dragter, du ved, hvad jeg kan lide, og noget undertøj, det må godt være lidt --” Hun udnyttede min tøven og afbrød:
	“--frækt?”
	“Nej bare pænt. Men ikke bomuld og heller ikke nylon.”
	“Okay, Schätzchen.”
	“Og hvis du kunne nå det inden — hvornår var det, jeg var færdig med den anden forelæsning?”
	“12.30.”
	“Okay, for jeg bliver nødt til at styrte ud ad døren lige efter — hvad med i morgen? Hvornår skal jeg tilbage?”
	“Mmm ... vent lidt ... mmm....der er gået ged i i morgen; du er meldt til EDB kursus for begyndere, men dit fly lander først i Cornwell kl. 12.00.”
	“Jamen, så afmeld dog det EDB kursus. Jeg gider alligevel ikke.”	
	“Er du klar over, hvilken gang det er, jeg skal afmelde det kursus? Og dit papirforbrug har været oppe at vende igen på mødet — hvorfor var du der for øvrigt ikke?”
	“Må have svedt det ud. Er der mere?”
	“Ja, så har jeg papirerne færdig til seminaret på Akademiet.”
	Jeg sprang i sved. Det havde jeg fuldstændig glemt.
	“Har Bob og Artur ringet?”
	“Sådan cirka 20 gange hver. I skulle have konfereret om tilrettelæggelsen af det seminar. Men jeg skulle hilse fra Bob, jeg har lige talt med ham, og sige, at de har måttet gøre det uden dig, så nu må du bare gøre, som de siger. Han lød dybt fornærmet.”
	“Laver du kaffe?”
	“Ja, og nu går jeg altså, Schnuckelchen.”
	Jeg klikkede af. Og ringede til Bob Ressler på FBI akademiet i Quantico, hvor seminaret skulle holdes. Bob, Artur og jeg skulle forestå en workshop under titlen “Hvad kan vi lære af ...” Vi ville gennemgå de mere aparte seriemordere for det store hold unge rekrutter derovre, fordi det var en stående diskussion, hvad, hvor meget eller hvor lidt man kunne lære af de meget outrerede. Vi havde aftalt, at Jeffrey Dahmer, Albert Fish og The Hillside Strangler var mine, men vi havde ikke diskuteret detaljerne om, hvordan vi skulle gøre det, hvordan vi skulle få det til at hænge sammen, og hvordan vi skulle afvikle diskussionerne efter foredragene. 
	Det viste sig, at der faktisk ikke var de store problemer, det gav sig selv og det, de i virkeligheden var mopsede over, var, at de ikke kunne få fat på mig. Og så kom det også frem, at de havde haft svært ved at finde ud af cateringen og ville have haft mig til at stå for det. Var de rigtig kloge? Det har man vel folk til. Og hvad ved jeg om catering? Og hvordan havde de forestillet sig, at jeg skulle gøre det herovre fra? Rystende.
	Ikke så såre var Bob ude af røret, før jeg begyndte at mærke det hele, heriblandt, at den unge kønne, lovende 27-årige mand, hvis varme favntag jeg stadig mærkede som en velsignelse, nu lå lig i min seng. Hvor længe havde han været død? Jeg havde sidst set ham i live i går morges, og nu var han død. Det var altså mindre end 24 timer siden. Tid. En underlig størrelse. Noget, man aldrig kan få nok af. Derfor er det vigtigt at have travlt. 
	Der er mange, der siger, de ville dø, hvis de havde så travlt, som jeg har. Selv er jeg overbevist om, at travlhed er min eneste redning fra ting, jeg ikke har lyst til at mærke. Derfor indtastede jeg straks koden for “beskeder.” “Det er Bob” begyndte båndet. “For helvede, Fanny! Hvor er du henne? Jeg har ringet til Rosa en million gange, hvorfor ringer du ikke tilbage? Det kan ikke være meningen, vi skal lave det hele her — ring til mig!” Så kom min gamle ven: “Lad os heller ikke bedrive utugt, som nogle af dem der bedrev utugt, og på én dag faldt der treogtyve tusinde;” så kom en noget irriteret Sonia, der koldt forkyndte, “Helstegt hest i hul i jorden,” og smækkede på. Den invitation måtte være gammel. Nu tonede Bob ind endnu en gang, mere kortfattet. Så kom min far, der stadig hverken kunne forstå eller acceptere, at jeg aldrig ringede tilbage. En Mark Mulligan, der gerne ville høre, om han måtte citere fra et af mine foredrag i sin bog, “Mørkets Adfærd”; en ung pigestemme forkyndte, at hun var en fan og gerne ville arbejde gratis for mig fra “i vinterhalvåret.” Fik ikke fat i hendes navn. En Anabella Prins, der skrev fiktion om virkelighedens horror og gerne ville interviewe mig om “lydene, lugtene og alt det taktile fra Deres verden.” Så nåede jeg ikke at høre mere, før jeg parkerede bilen i mudderet foran instituttet. Jeg slettede alt inklusive de flere meter beskeder, jeg endnu ikke havde hørt, og før de lidt for store pumps, jeg havde lånt af Sonia, havnede i mudderet, satte jeg plasticposer på dem.
	Jeg løb, så hurtigt plasticposerne tillod, smuttede dem af inden for svingdøren og løb resten af vejen til mit kontor, hvor der ved siden af de af Rosa nydeligt ordnede foredragsnoter lå en stak telefonbeskeder. “Flere kilo,” havde hun sagt. Det skulle nok passe. Jeg snuppede noterne til forelæsningen om “Profilering i Historisk Perspektiv” og klaprede ned i salen. Det var først, da jeg stod foran agenterne, at jeg rigtig mærkede, hvor meget for stort Sonias tøj var. Det var muligvis en association, for profileringens historie begyndte med en Dr. Brussels, der på basis af stort set ingenting profilerede gerningsmanden helt ned til tøjet. “Han vil være iklædt en dobbeltradet jakke, som er knappet,” forudså Dr. Brussels, og da politiet anholdt George Metesky bar han — en dobbeltradet jakke, som var knappet.
	

 12

For et par år siden genindførte vi dødsstraf ved folkeafstemning. Fængslerne havde længe været overfyldte, og det var ved at blive umuligt at skaffe personale til de hårdt belastede fængsler. Det er selvfølgelig kun en minoritet, der ryger til dødsstraf, og det gør ikke noget ved pladsproblemet, men genindførelse var alligevel et psykologisk behov hos det store flertal (69%) af Europas befolkning. Jeg tror nok, vi alle mere eller mindre gik ud fra, at det skulle foregå ved dødbringende indsprøjtning, men læger og sygeplejersker nægtede at deltage, så til sidst blev der opstillet to elektriske stole i Europa, en i Frankfurt og en i Rom. (Stolene ligner ikke længere de her middelalderlige skafotter, men er faktisk ret flotte og ikke ulig de skinnende flader i et Siematic køkken, kom jeg i tanker om, engang jeg var til køkkenudstilling i München). 
	Det er ret svært at kvalificere sig til den elektriske stol, det er faktisk kun mine drenge, der opnår det privilegium. Der skal ti dommere fra ti forskellige stater til enstemmigt at vedtage en sådan beslutning. Men hidtil har de været rørende enige. Siden stolene blev installeret, for snart halvanden år siden, har de været i brug i alt 24 gange. Heraf var de 19 fangster, jeg havde profileret. Men i alle 24 tilfælde må jeg indrømme, jeg mente, stolen var for god til dem. En af dem, Tom Jorgensen, nåede at dræbe 28 små drenge, før han røg i stolen. Mordene var ikke bestialske, han kvalte dem simpelthen og misbrugte dem bagefter. 28 drenge er 56 forældre. Det er 84 mennesker, hvis liv han definitivt ødelagde. En anden, Martin Wolk, nåede kun at dræbe tre, til gengæld torterede han dem i dagevis, før de forblødte. Så hvad er værst? 
	Jeg var den primære lobbyist bag genindførelsen. I to år brugte jeg al den tid, jeg overhovedet kunne på at rejse rundt i staterne og holde foredrag om Ondskabens Psykologi. Jeg talte for politikere, både lokale og føderale; jeg talte for bønder og næringsdrivende i små forsamlingshuse, for socialarbejdere, fængselspersonale, psykiatere og psykologer. Jeg endte med både akut burn-out syndrom og hjernehindebetændelse. Alligevel har jeg sjældent følt, at jeg brugte min tid og mit helbred bedre. 
	Det problematiske ved livsvarige fængselsstraffe var for mig at se ikke omkostningerne ved at bure et menneske inde, bevogte det og fodre det. Det var psykiaterne, der udgjorde problemet. Der blev jo gjort et ærligt ment forsøg i fængslerne på rehabilitering, og det gik ud på, at mine karakterafvigende seksuelle sadister, folk der havde gjort unævnelige ting ved uskyldige ofre, folk der myrdede og torterede, fordi det gav dem et kick, blev tilbudt terapi, der skulle “kurere dem.” 
	Smukt. Bortset fra at disse mennesker ikke kan kureres. Derimod kan de lyve og snyde og manipulere bedre end den bedste illusionist, og når de sidder over for en psykiater, der har magt til at erklære dem “kurerede”, jamen så er det jo klart, at de lyver og snyder og manipulerer. Det er jo klart, at de siger: “Ja, det er frygteligt, hvad jeg har lavet, men nu har jeg set lyset og bearbejdet min traumatiske barndom, og jeg gør det aldrig aldrig mere.” I stedet for sandheden: “Jeg skal bare ud herfra, så jeg kan komme til at snitte lidt i nogle kvinder, før jeg myrder og parterer dem. Jeg har ret til at gøre disse ting, og det eneste, jeg fortryder, er, at jeg blev taget i det.”
	Disse livstidsindsatte var ikke alene frygtelig gode til at lyve og snyde og manipulere, de var også særdeles gode til at give rollen som fængslernes duksedrenge. De opførte sig, som regel, fuldstændig uantasteligt. Der var aldrig ballade med dem. Og når de så oven i købet påstod, at de fortrød, at de indså deres fejl, så blåstemplede fængselspsykiaterne dem som kurerede nye mennesker og sendte dem tilbage i en verden fuld af levende mennesker, hvor det første, de gjorde, var at myrde. Fordi de ikke kunne lade være. Fordi den slags mennesker ikke kan lade være.
	Min nu pensionerede kollega, Gregg McCrary, som jeg i mange år arbejdede sammen med i Quantico, havde en vidunderlig analogi med en kage. Forestil dig en kage, plejede han at sige — en kage som dufter vidunderligt og ser fantastisk ud, men så såre du ta’r en bid af den, ved du, at der er noget helt galt. Så kommer du pludselig i tanke om det. Nårh, ja, for ud over æg og mel og smør og kakao (og hvad det nu kan være), så husker du pludselig, at du også tilsatte noget motorolie, som du hentede ovre i garagen. Og det er det eneste problem med den kage — motorolien. Hvis du nu bare kan finde ud af, hvordan du får motorolien ud af kagen igen, så bliver den jo perfekt. 	
	Det er sådan, Gregg ser på serieforbrydere, en anskuelse jeg gladeligt deler. For i overvældende grad er det jo sådan, at de længsler og lyster og karakterafvigelser, de har og som får dem til at tortere og dræbe uskyldige mænd, kvinder og børn, er en så integreret del af deres personlighed, at der ikke er nogen mulighed for at få motorolien ud igen.
	Det var det, der var problemet. Det var det, jeg skulle bruge to år på at overbevise folk om. Det var psykiaterne og psykologerne, der udgjorde den store modstand, for mine påstande og kagehistorier var jo et angreb på deres faglige stolthed og på hele begrebet om “selvrapportering,” den terapiform der godtager det, patienten selv vælger at fortælle, selvsagt en fadæse når den anvendes til behandling af eksperter i det bedrag, der ultimativt skal frifinde dem. 
	Hvis man som privat-patient går i terapi, har man sædvanligvis en interesse i at fortælle sandheden — ellers kan terapeuten jo ikke hjælpe med problemet. Men hvilken interesse kan en morddømt psykopat have i at fortælle fængselspsykiateren sandheden — om at han bare ikke kan lade være? Ingen. Han vil jo ud. Og det kommer han kun ved at lyve om motorolien i sit hoved. 
	Men en anden ting, som psykiatere og psykologer simpelthen vægrede sig ved at forstå, var, at vold er situationsbetinget. Mine drenge slår til, når det er muligt, når situationen befordrer det. Det er klart, at det er svært at seriemyrde i et fængsel. Det er klart, at et fængsel, for et menneske der ikke er ude på ballade generelt, men på mord specifikt, ikke er stedet, hvor en lystmorder viser, hvem han er. Men den kendsgerning, at mine drenge opfører sig så nydeligt i et fængsel, har meget lidt at gøre med, hvordan de opfører sig, når de ikke længere er overvåget og ikke længere lever et højt struktureret liv uden fristelser og muligheder. 
	Tænk blot på Arthur Shawcross. Han var en præmie-fange i de 15 år, han var indsat for mordet på en ung dreng og pige i Watertown, New York. Men der gik ikke mange måneder efter hans løsladelse, før hans utilstrækkeligheds­­­­­­fornemmelser og vrede løb af med ham. Så gik han i gang med at myrde prostituerede i Rochester. For slet ikke at tale om Jack Henry Abbott, en morder der vandt både berømmelse og opbakning fra den litterære verden, da han skrev en bog om livet i et fængsel. Alligevel, på trods af berømmelse, opbakning og talent, så såre han røg ud, var han ude af stand til at kontrollere sin vrede og dræbte en ung mand. Og hvad med Karl Mazfeldt? Som voldtog, skamskar og myrdede og endte på EFBIs liste over Mest Eftersøgte — blev pågrebet i Sienna, dømt for overlagt mord og indsat på livstid. Alligevel blev han benådet efter otte år, hvorpå han straks gik i gang med igen at myrde og dissekere. Jeg kan fortsætte, som jeg gjorde under mine foredrag. Skal jeg virkelig fortsætte? Det er den samme historie om og om igen. Ind for mord, ud for god opførsel, ind igen for flere mord. Om og om igen. 
	Det handler også om ondskab. Jeg ved, at ordet “ondskab” klinger lige så falsk i vore dage, som det klingede sandt i Middelalderen, men vi bliver nødt til også at tale om ondskab. 
	Begreber som “ondskab” og “synd” optræder naturligvis ikke i den kliniske litteratur. Alligevel brugte mange af mine hedengangne kolleger begge begreber. Psykiateren Erich Fromm var den første og eneste, der klart identificerede Den Onde som en personlighedstype. “Vi er ikke født onde og vi bliver ikke tvunget til at blive onde, men vi udvikler os til onde mennesker over en lang periode og gennem en lang række valg.” Fromm tog ikke de utrolige kræfter, som former os i den tidlige barndom, i betragtning, og det var en væsentlig fejl, for disse kræfter har altafgørende betydning for den overordnede forståelse af området. Alligevel er det værd at bemærke, at ikke alle, der har været udsat for en dysfunktionel barndom, vokser op og bliver onde. Og dette skyldes alene den Frie Vilje. Og hvis vi tager den Frie Vilje — friheden til at vælge — og lægger den oven i serieforbryderes morderiske og sadistiske aktiviteter, så står vi pludselig ansigt til ansigt med en ond skabning, der har taget en bevidst beslutning om at dræbe. 
	Selvom både Erich Fromm og Dr. M. Scott Peck udfærdigede teorier om Ondskabens Psykologi, så bruger den kliniske litteratur helt andre begreber. En Freudiansk model ser for eksempel seriemorderen som et menneske, hvis indre politimand eller samvittighed er fraværende eller ikkeeksisterende. Seriemorderen myrder for at tilfredsstille sin lyst, sine id-impulser. Men fra et efterforskningsmæssigt synspunkt er det alligevel mest hensigtsmæssigt at se serieforbryderen som en repræsentant for Ondskabens Psykologi, for på denne måde bliver man hurtigst og nemmest opmærksom på de tankemønstre og det potentiale, et sådant individ har: det onde menneske er ekstremt selvoptaget og narcissistisk. Hans mål er magt og seksuel tilfredsstillelse. Han er hedonistisk, helt og aldeles samvittighedsløs og føler sig bedre end alle andre mennesker. 
 	Ondskab. I dag bruger vi kun ordet om konsekvensen, aldrig om en tilstand, noget kan udspringe fra. Man kan være ubetænksom, taktløs, perfid, karakterafvigende — eller syg. Men aldrig ond. Nu om dage har vi alle haft en mere eller mindre belastet barndom. Jeg er dybt splittet. For det er i barndommen, den store præventive indsats skal foregå. Vi skal fokusere på den barndom. Men i jagten på seriemordere er det ondskaben, vi hele tiden må holde os for øje. Det er konsekvenserne.
	For en som mig, er det derfor også flintrende ligegyldigt, om et menneske klassificeres som “sindssyg” dvs. “psykotisk” eller som karakterafvigende: som psykopat, sociopat eller lidende af en antisocial karakterafvigelse — for konsekvenserne for uskyldige ofre er de samme: de myrdes og lemlæstes uanset kategorierne. 
	De sindssyge kan ikke dømmes til stolen, fordi de ikke kender forskel på rigtigt og forkert. De ender på institutioner. Denne forskelsbehandling forsøgte jeg også at få omstødt, da jeg lobbyede for dødsstraffen. For mig at se er det vanvittigt at sige, at man er sindssyg, hvis man ikke ved, hvad man gør — men ikke-sindssyg hvis man ved, hvad man gør, når man voldtager, torterer og myrder. Kernen i mit argument var, at de alle var sindssyge, og at det var konsekvenserne, man skulle kigge på. Det havde jeg ikke held med. 
	Heldigvis er det sådan, at kun en meget lille procentdel af voldelige kriminelle udelukkende er psykotiske, hvorimod vi tit ser karakterafvigende sadister, der oven i hatten også har en lille psykose eller en grænsepsykose. Desforuden er det i praksis heldigvis sådan, at de fleste nævninger, hvis de har den mindste mulighed for det og på trods af langvarige mod-indlæg fra psykiatere, vælger at konkludere, at den tydeligvis psykotiske gerningsmand alligevel var i stand til at skelne mellem rigtigt og forkert og derfor må fjernes fra jordens overflade. 
	En ting er sikkert: ingen, der er blevet henrettet, har nogensinde taget flere menneskeliv. 
	Jeg afslutter altid Ondskabens Psykologi med en lille anekdote om Edward Gein, en specialitet der begyndte sin kriminelle løbebane som gravrøver. Han var specielt interesseret i ligenes hud, som han fjernede, garvede og iførte sig. Han klædte også en gine ud og betrak sine møbler med afdøde menneskers hud. Senere begyndte han selv at dræbe for at skaffe sig hud. Nogle mistænkte ham for transvestisme, andre for forsøget på at komme til at ligne sin afdøde mor. I hvert fald brugte Robert Bloch visse aspekter af Ed Gein i sin roman Psycho, som Hitchcock senere forvandlede til en film-klassiker, og Thomas Harris brugte ham i Ondskabens Øjne. Han blev pågrebet og fundet “sindssyg” og dømt til at tilbringe resten af sit liv på et statshospital, hvor han døde i 1984 i en alder af 77. 
	“Fortæl mig, jeg lytter — giv mig én eneste god grund til at holde en sådan mand i live?” spørger jeg altid afslutningsvis mine tilhørere, som aldrig kvitterer med så meget som en lyd.


13

Efter at have forelæst om Ondskabens Psykologi, skyndte jeg mig tilbage til kontoret og så mig om. 
	Stuebirken i hjørnet var ved at gå ud. Men hvad var det nu, jeg skulle?
	Jeg riflede hastigt gennem telefonbeskederne og satte så ild til dem i stuebirkens alt for store underskål. Jeg stak billetterne i frakkelommen og hankede op i kalveskindstasken for at gå, men så summede PDAen. Jeg checkede displayet med bange anelser. Men det var Sam.
	“Jeg er på vej,” sagde jeg derfor uden videre til røret.
	“Nej, vi må vente med afhøringen, hende dér dit norske medium er på vej fra lufthavnen nu— vil du deltage?”
	“Jeg er der om 30 minutter.”
	“Dyr dame, jeg går i spåner, hvis hun ikke leverer varen.”
	Den valgte jeg at ignorere. “Hvad med liget?” spurgte jeg og mærkede de små muskler i min pande strammes. Jeg overvejede at få nogle af dem skåret over.
	“Det er hos Lisa. Du er ikke så mistænkt, så det gør noget — med mindre du har bidt ham med et lillebitte musegebis.”
	“Hvad?” udbrød jeg.
	“Lad os tale om det, når Lisa er færdig, jeg må løbe nu.”
	Jeg lagde røret på og så mig endnu engang omkring i kontoret, sikker på der var noget, jeg havde glemt. Men hvad?
	Jo, weekendkuffert med indhold. Jeg gik over på Rosas kontor og så med det samme en nydelig flaskegrøn sag, ikke for stor, ikke for lille. Jeg smilede taknemmeligt til Rosa, åbnede tasken og tog et hurtigt kik. 
	“Jeg købte en gråsort Modesa kjole med slids og udskæring med kavalergang til aftenbrug og så en lækker dragt i gråt med overdådig talje. Ren uld. Fire par underbukser, to bher og to chemiser fra Freddo, alt i silke, ” sagde hun uden at tage øjnene fra skærmen. Jeg kunne ikke tage øjnene fra hende. Sådan var det nogle gange. Hun undrede mig. Hvorfor gad hun være min sekretær? Hvad syntes hun, var sjovt? Hvem var hun, når hun ikke var klakkende hæle, gule telefonbeskeder, min redningsmand? Der var stunder, hvor jeg var overbevist om, at Rosa var en mutant — at hun var kommet ud af et æg som tilsyneladende 40-årig og stadig ville være tilsyneladende 40, når ozon-laget og alle vi andre for længst var væk. Men måske var det bare den creme, hun brugte. Jeg gav hende et kram, hankede op i weekendkufferten og gik ud til jeepen. 
	“Hende dér dit norske medium,” hvislede jeg til mig selv, da jeg flettede ind på den motorvej, der hurtigst ville bringe mig til Cornwell centrum. Han vidste godt, hvad hun hed, og ville blot udtrykke sin mangel på respekt. Det håbede jeg inderligt, Gro Mari Bjørke ville give ham grund til at fortryde. Typisk mænd at gøre grin med ting, de ikke forstår.
	Selv forstod jeg heller ikke noget. Jeg troede heller ikke på noget. Men jeg ville gerne. Jeg ville inderligt gerne tro på en åndelig verden, på spøgelser, på skytsengle, på alt muligt godt, vi ikke kan se. For nu at skære ind til benet, ville jeg gerne tro på liv efter døden. Det andet var for skræmmende. Men det er svært at tro, når man betænker de omgivelser, jeg befinder mig i. Lisa sammenligner mennesket med en flue og påstår, at vi for jorden og universet hverken er værre eller bedre. Vi har ikke svært ved at acceptere, at når en flue er klasket, så er den død, udgået, væk, og vi forestiller os heller ikke, at denne flues sjæl skal leve videre i en ny flue eller en højerestående skabning. Nej, vi gør ikke. Og den eneste grund til, at vi tror, vi er forskellige fra fluen i så henseende, er, at vi med vores store hjerner er i stand til at forestille os alt andet, end at så mesterligt gods som vi blot skal forsvinde. Men det gør vi, siger Lisa. Når vi dør, så dør vi, så forsvinder vi, og så er den potte ude. Det samme siger Sam og alle de andre på stationen, men deres udsagn er ikke naturvidenskabeligt funderede, de er efter min mening bare udtryk for almindelig maskulin afstumpethed. Så tanken om at Gro Mari Bjørke skulle befinde sig i et sådant selskab uden en forstående sjæl i nærheden, det ville jeg ikke lægge navn til — og med det mener jeg, at Sam utvivlsomt havde refereret til mig, da han inviterede hende. 
	Jeg parkerede i kælderen og skiftede tøj på toilettet lige ved elevatoren, et kæmpestort handicap-toilet med gulv-til-loft spejl. Rosa var virkelig et fund og hendes indkøb sad perfekt og behagede mig i mindste detalje, bortset fra at slidserne i nederdelen var vel høje til arbejdsbrug. 
	Sam sad med benene oppe på sit overfyldte skrivebord og havde et egern-agtigt udtryk i ansigtet — det var den måde hans øjne fór op og ned og ud til siden, der mindede mig om et egern. Han stirrede på telefonen, da jeg kom ind, men han blev siddende.
	“Nu har jeg sgu også fået en,” sagde han, stadig med blikket på telefonen.
	“Hvad?” Jeg satte mig over for ham. 
	“En — bibelstønner. Perwersyjny skurwysyn.” Han tog benene ned, lænede sig ind over rodet og tog et minikassettebånd, som han satte ind i sin diktafon. Han rakte mig den. “Hør lige, om det er den samme?”
	Jeg satte diktafonen for øret og hørte en gammel mands stemme: Folket skal æde dit korn og dit brød, det skal æde dine sønner og døtre. Jeg klikkede af og så spørgende på Sam.
	“Det er fra Jeremias. 5:17. Der er et til.”
	Jeg trykkede på on-knappen og igen rungede han: Jeg er den retfærdige dommer som prøver nyrer og hjerte... Og så blev røret smidt på med en vis heftighed. Jeg kiggede spørgende på Sam.
	“Det andet citat er omskrevet fra Hærskarers Herre, retfærdige dommer, som prøver nyrer og hjerte, lad mig skue din hævn på dem .... bla bla.”
	“De opkald, de var til dig?” 	“Det kunne de være, det tror jeg, de er, men han rablede det bare af sig til omstillingen. Han ved vel, det er jo ingen hemmelighed, at de ta’r det hele på bånd; og så går han vel ud fra, at de bliver afleveret til mig. Ellers giver det jo ingen mening.”
	“Jaeh?” Jeg så stadig spørgende på ham.
	“Det er jo heller ikke nogen hemmelighed, at vi har en sag med en karl, der muligvis er kannibal, ikke? Så er det jo nærliggende, at jeg får serveret de opkald, når de nu har at gøre med at æde sønner og døtre og nyrer og hjerter.”
	“Så vil han altså fanges,” sagde jeg. “Han driller os.”
	“Gud ved, hvad han gør.” Sam rullede med øjnene. “Men er det den samme stemme?”
	“Du mener, som min bibel-mand? Nej, det tror jeg ikke.” Jeg lagde diktafonen på bordet og lænede mig tilbage i stolen. “Jeg tror, min er lidt ældre. Han har også bedre tid. Han er ikke så hurtig til at smække røret på. Og så er han i øvrigt interesseret i andre ting — som du ved.”
	Sam hævede øjenbryn. “Jeg vil alligevel gerne låne dine bånd, hvis du ikke har slettet dem?”
	“Jeg har lige slettet et bånd, men jeg har et andet liggende med et par citater på. Det ligger ved siden af telefonsvareren, du kan bare tage det.”
	Jeg kiggede på mit ur. “Jeg ta’r til Athen, her om et par timer, så er jeg hjemme nogle timer i morgen eftermiddag, så ta’r jeg til Virginia og er ikke tilbage før mandag morgen. Kan du kigge forbi i morgen eftermiddag?”
	“Kan jeg ikke få en nøgle?”
	“Sonia har ekstra-nøglen. Sonia, du ved, hende fra i morges, hende i alpehytten overfor?”
	Sam nikkede, og så sad vi et langt minut og faldt hen.
	“Hvor er hun? Er hun kommet?” spurgte jeg omsider.
	Sam nikkede hen mod døren til forhørslokalet. “Hun ligger lidt. Hun skulle lige ligge lidt. Musi sobie pokimaÊ!” Det passede ham ikke, sagde hans tonefald, sagde hans sprog. “Hun nægtede at komme, hvis der ikke blev stillet en sofa til rådighed, så vi har haft fat i nogle flyttefolk og lånt den besatte bløde divan nede fra O’Connors.”
	Sofaen fra pubben blev kaldt “besat” fordi den var så blød og behagelig, at den i ordets bogstaveligste forstand altid var “besat”. 
	“Hvor længe skal hun ligge?”
	Han trak på skulderen, og noget, der ikke var tyngdekraft, trak i hans mundvige. 
	“Hva’ så med den forsvundne dreng?”
	“Ingen spor, han er bare væk.”
	“Giv mig detaljerne.”
	“Der ER sgu ingen. Der er gówno, ingenting!”
	“Billeder?”
	Han fiskede en mappe ud af rodet på sit skrivebord og smed den over til mig. Jeg trak en stak fotografier op. De første viste en atriumgård fra forskellige vinkler. Der var en sandkasse, et gyngestativ, et bord med bænke og i et hjørne lå en stor bunke træklodser; ikke langt derfra stod en slags gå-stativ til børn og i et andet hjørne en trehjulet cykel; der voksede vedbend på murene både indvendigt og udvendigt, og hele vejen rundt om stod høje grønne træer. Jeg kunne svagt skimte et hønsehegn hele vejen rundt om ydersiden af gården og en høj metallåge, der slet ikke passede til resten af den grønne idyl.
	“Han sad og legede her?” spurgte jeg og viftede med et af billederne, der viste atriumgården. “Og så pludselig var han væk?”
	“Ja, som jeg sagde. De havde sidst set ham lege med træklodser, og da de kaldte ham ind til frugt, var han bare væk.”
	“Og han kan selvfølgelig ikke selv åbne den låge?”
	“Den er 1,5 meter høj, han er — var — fem år gammel. Det kunne han ikke, nej.”
	“Han var retarderet?” Jeg bladede stakken af fotos igennem og fandt et, institutionen selv måtte have taget af ham. En glad dreng med et ansigt der bar tydeligt præg af mongolisme. 
	“Han havde det dér, du ved ... syndrom.” Sam smilede vissent. “Downs. Det har drengene gjort sig lystige over — adressen, ikke? “Dappled Downs?” Sjovt de lige skulle vælge det område til en børnehave for børn med Downs, ikke?”
	Jeg ignorerede ham. “Hvad gør I?” 
	Han trak defensivt på skuldrene. “Vi interviewer alle på hjemmet. Prøver at få lavet en liste. Sammenligner. Venter på et lig. Frivillige forældre og så spejderne, de finkæmmer hele syd-området.”
	Dappled Downs og Forest Hill lå begge i det område, der hørte til Cornwell Syd, men der var alligevel ca. 10 kilometer fra det ene område til det andet.
	“Der er ikke noget, der giver mig anledning til at ændre på min opfattelse,” sagde jeg vagt, velvidende, at jeg dårligt havde noget, der kunne kaldes en opfattelse. Normalt, ved en førstegangs forbrydelse, kunne man gå ud fra, at gerningsmanden slog til i sit eget område, hvor han følte sig tryg. Men eftersom ham her absolut ikke var en debutant, var der ikke umiddelbart nogen grund til at fæstne sig ved at begge børn var forsvundet fra syd-Cornwell.
	“Hvad fik du aviserne til at skrive?”
	“Så begynd dog at læse dem, kretynka!” spyttede han og pegede på en stak ved døren. Jeg rejste mig og tog den øverste. Overskriften på forsiden lød: 
FISKE FORNEMMER FORBRYDER

Og i artiklen nedenunder stod blandt andet: Kvinden med det sjette øje, den verdenskendte profileringsekspert, Dr. Fanny Fiske, har i sagen om Den Usynlige Raptor--" 
	Jeg sænkede avisen. “Den Usynlige Raptor? Er det det officielle øgenavn?”
	Sam nikkede. Jeg læste videre. “... begået endnu et rystende klarsynet portræt af den ukendte gerningsmand. “Vi har nu en så præcis profil af gerningsmanden, at Dr. Fiske lige så godt kunne have givet os adressen. Vi sigter mod en varetægtsfængsling inden ugens udløb,” udtaler ansvarshavende kriminalkommissær David Berkowic til Rapporten...” 	Jeg tabte munden, sænkede avisen og så målløst på Sam.
	“Har du sagt det? Sigter på en varetægtsfængsling inden ugens udløb. Det skal nok gøre os populære, det her.”
	Han trak på skuldrene. “Det var dit forslag. Idiotko.” 
	“Jeg sagde ikke noget om, at du skulle --” Jeg stoppede, da jeg hørte døren til forhørslokalet gå op og kiggede derhen. En høj slank kvinde, først i 60’erne stod i døren. Ulasteligt klædt i grå cashmere sweater og grå uldbukser, et enkelt guldarmbånd, gråt kortklippet hår med en anelse permanent. Hun smilede venligt til mig, gav et lille nik og vendte så ansigtet mod Sam.
	“Jeg er klar nu.”
	Sam røg op af stolen.
	“Fru Gro Mari Bjørke...” Han pegede klodset på mig. “Det er Dr. Fanny Fiske, som henviste os til Dem.”
	Jeg rejste mig og gik over og gav hånd. Hendes hånd var kølig og myndig, hendes smil varmt som en gammel vens. Hun gik ind i forhørslokalet, og jeg fulgte efter og satte mig ved det ovale konferencebord, tættest på den divan, de havde lånt fra O’Connors. Der stod en båndoptager på konferencebordet. 
	Sam kom farende med nogle effekter i hånden, som han gav Gro Mari Bjørke. “De skal slet ikke bruge ting, der tilhørte Jimmy Glebokie?” spurgte han hende. “Kun Frosh-pigen?” 
	Hun nikkede. Jeg gik ud fra, at Jimmy Glebokie var den nyligt forsvundne dreng. Han havde ikke haft et navn før nu. Jeg havde i hvert fald ikke hørt det. Når først man var død, var et navn måske overflødigt?
	“Dette her,” sagde han og gav hende et billede. “ ... er Ellen Frosh, det er det sidste billede, familien tog af hende.” Gro Mari Bjørke kiggede på det i lang tid. Så kiggede hun op på Sam, som rakte hende en bamse og en slags krøllet halstørklæde i falmet lyslilla, sandsynligvis en sutteklud. Hun lagde billedet på armlænet og tog effekterne. 
	“Bamsen og tørklædet her sov hun med hver nat?” spurgte hun Sam. Han nikkede. 
	Hun lagde tørklædet i skødet og begyndte at kramme bamsen med begge næver, som om hun æltede dej; hun vendte den og drejede den, lugtede til den, lukkede øjnene, åbnede dem, kiggede lidt mere og rørte lidt mere. Så lagde hun bamsen i sit skød, helt op til maven, og så tog hun tørklædet. Hun foldede det ud og glattede det over sine lår og lukkede øjnene. Hun lugtede til det, gned det mod sin kind og sad til slut lidt med det i hænderne. Hun lagde tørklædet tilbage i skødet ved siden af bamsen. Så tog hun igen billedet op og kiggede på det. Lagde det tilbage på armlænet. 
	“Jeg vil gerne bede om fuldstændig ro, indtil jeg er færdig.” Hun så på os, så det ud til, men alligevel var det, som om hun så igennem os til noget bagved. Vi sagde ikke en lyd, men Sam tændte for båndoptageren. 
	Hun rettede ryggen, trak vejret dybt, lukkede øjnene. Og så sank hun fuldstændig sammen i ryggen og næsten foldede sig over bamsen og tørklædet.
	Og sådan blev hun siddende. Vi kiggede, musestille. Hun sad ubevægeligt, en krop der var som drænet for liv, hænderne hvilende på bamsen og suttekluden. Jeg så tydeligt ud af min øjenkrog, uden et øjeblik at tage blikket fra Gro Mari Bjørke, at Sams ene øjenbryn sad lidt for højt oppe. Jeg vidste, at som tiden gik, ville han begynde at tænke på alt det, han kunne have udrettet, hvis han ikke havde siddet her og gloet på hende, dit norske medium. 
	Jeg håbede, hun vil gøre ham flov. Jeg foldede hænderne og begyndte at prøve at håbe gennem dem, på trods af al fornuft, men sikkert fordi tiden stod så mærkeligt stille i det gamle forhørslokale, hvor jeg så mange gange før havde siddet, dog aldrig i selskab med en sammenklappet ældre kvinde.
	“Det er en gammel hest,” sagde hun pludselig, så vi fór sammen og rettede os op i stolene som soldater. “Der er en lille dreng, han er en fattig, lille dreng, hans tøj er snavset og pjaltet. Han sætter et tov i hestens grime og trækker den ud ad stalden. Han leder den over en eng mod et raftehegn.” Hun gjorde et ophold. “Han binder den til en rafte. Han har en rygsæk på. Han tager rygsækken af, sætter den på jorden. Han ta’r en flaske op, den er af plastic, der er låg på, han ta’r låget af, han hælder ... han hælder benzin på dens hale, han tømmer hele flasken ud over halen. Han smider flasken og låget i græsset. Hesten står stille, kigger ligeud, ser ikke, hvad han laver. Den frygter intet ondt.” Hun gjorde et ophold til og tog en dyb vejrtrækning. “Han tager en æske tændstikker frem fra sin bukselomme, han sætter ild til dens hale, og ilden ta’r fat med det samme, og hesten, nej, den vrinsker ikke, den skriger, og den stejler og prøver at gøre sig fri af tovet og raften, drengen bakker væk, og han ta’r ikke øjnene fra den. Dens hale er i flammer, og nu griner drengen, og nu trækken hesten raften af stolperne og løber væk, skrigende, med flammende hale og med et raftehegn i tov efter sig.” Hun gjorde et ophold. Så rettede hun sig en anelse op og løftede hovedet opad.
	“Må jeg se drengen,” hviskede hun, hendes stemme en anden. Hun foldede sig sammen igen. Så satte hun sig ret op med et spjæt og åbnede øjnene og så igen lige igennem os, til noget bagved. “Nu brækker han sin lillefinger og græder ... af glæde.” Hun gjorde et ophold, hvorunder hun bare stirrede skræmt på det dér sted bag os. “Han er en skabning, der er drevet frem i verden af smertens sviende ekstase,” nærmest skreg hun og faldt sammen på sofaen. “Smerte,” gispede hun. “Der er for meget smerte.” Så lå hun lidt på sofaen, før hun krøb sammen i fosterstilling. 
	Sam sendte mig et blik, jeg ikke umiddelbart kunne tyde, men en af ingredienserne var utålmodighed. Han rejste sig.
	“Kan De se, hvor han er henne?” Hun svarede ikke, men blev liggende med øjnene lukkede. Jeg kunne se på Sam, at han ikke vidste, hvad han skulle gøre. Han gik en tur rundt om bordet. Jeg så ned på mine hænder. Skelede til uret. Jeg havde en halv time, før jeg måtte af sted. 	
	Da Sam var gået rundt om bordet, gik han hen mod hende, bøjede sig ned og ruskede hende blidt. “Fru Bjørke, jeg bliver nødt til at spørge, hvor han er henne, hvem han er — vi må have noget konkret. Vi skal bruge noget konkret. Hvem, hvad, hvor!” Han ruskede hende igen. “Han har fat i en lille dreng lige nu. Vi skal finde den lille dreng, hvis det ikke allerede er for sent. Hjælp os. Vi må vide, hvor han er.” Hun åbnede øjnene. Satte sig langsomt op på sofaen.
	“Jeg kan ikke mere.” Hun faldt sammen igen og lagde sig ned. “Han bor i et gråt hus,” hviskede hun, “Men der er også et andet hus, med slyngplanter...” Hendes stemme tonede ud og så vidt jeg kunne se, faldt hun simpelthen i søvn. Sam så desperat ud, da han vendte sig mod mig. Han havde fat i sit hår og var begyndt at hive i det. “Skide god ide!” snerrede han. “Det hjælper ikke en pind, det her. Sam gnój. Og det har jeg brugt hele dagen på, når jeg burde have været derude ...” Han pegede ud ad det tilgitrede vindue. “... og finde den dreng til de forældre, jeg om få dage, måske i morgen, skal fortælle, at vi har fundet deres barns overskårne hoved i en eller anden skide skraldespand! Zazrane wiadro!” Nu havde han tårer i øjnene, nu røg hånden op i håret igen. Jeg kiggede på mit ur, rejste mig og gik over til døren og signalerede til ham, at han skulle komme med ud. Han rystede på hovedet, da han passerede mig og gik ud ad døren. Jeg lukkede den bag os. 
	Han satte sig i sin skrivebordsstol og begravede hovedet i hænderne. “Hvad skal jeg bruge alt det ævl til? O kurwa! Hvad fanden er det her for noget? Det er mig, der skal samle alt lortet op, fanden ta’ dig, du kan sagtens kommandere mig rundt og spilde min tid. Det er ikke dig, der skal gøre det. Du skal bare ind og ud af business class i dit pæne tøj og blive lagt ned af Mr. X og Mr. Y og føre dig frem som en fandens doktor Fiske. Fis af, Fiske, jeg kan ikke holde dig ud lige nu.”
	Jeg satte mig i stolen over for ham. Jeg forstod ham desværre udmærket. 
	“Hesten er ikke kun hans tillidsfulde offer.” Jeg talte hurtigt. Jeg var bange for, han ellers ville afbryde mig. “Han er selv både hesten og drengen. Hans verden er centreret om smerte. Han forvolder smerte og ønsker selv at få påført smerte. Fysisk smerte. Han er klinisk en seksuel sadomasochist og klart karakterafvigende, men han har også forestillinger, han er sporadisk psykotisk, og han tænker i symboler uden at vide det. Han er muligvis pædofil, muligvis blot infantil i sin seksuelle udvikling, muligvis begge dele. Det finder vi ud af. Men han bestemmer farten.”
	Jeg rejste mig og gik over til ham. “Hvem, hvad og hvor — det kan man desværre ikke bestille.” Jeg gav ham et kram, han gjorde sig stiv. Jeg rettede mig op og fik pludselig øje på drengens navn. Dér stod det jo, hans navn, Jimmy Glebokie, prentet med store bogstaver på hans sagsmappe, ved siden af hans sagsnummer. Jeg tog mappen og åbnede den. Dér stod det igen, hans navn, på sagsbeskrivelsens første side. Måske var det mig, der var holdt op med at bemærke navne. Måske trængte jeg til en ferie. Jeg smækkede sagsmappen i, smed den på bordet og kiggede kort på Sam, der sad med ansigtet i hænderne. 
	“Jeg har fået nogle oplysninger, jeg kan bruge, men jeg tror godt, du kan regne med et dårligt udfald på Jimmy Glebokie.” Jeg begyndte at gå, men turde ikke se mig tilbage. “Jeg vil opfordre dig til at få en anden til at tale med hans forældre. Jeg bliver nødt til at gå nu. Hvis der kommer flere breve, så fax dem til mig. Og hold mig i øvrigt underrettet. Du ved, hvor jeg er.”
	Han kiggede op. “Og jeg ved, hvad du laver, zapierdolona kurwo,” spyttede han besk, da jeg smækkede døren bag mig. 
	Han åbnede døren og råbte:
	“Vil du ikke nok ringe til ham Vittantorio!”
	“Vittantonio,” råbte jeg tilbage og fiskede PDAen ud af linningen. Jeg kom igennem til Vittantonios sekretær, som fortalte mig, han var på ferie med sin familie og først kunne kontaktes ved ugens udløb. Jeg bad hende lægge besked.
14

I lufthavnen undersøgte de min taske på trods af, at jeg fremviste mit EFBI id. Og så begyndte de at pille min stunkæp fra hinanden for at se, om den husede noget upassende. Egentlig skulle jeg, i følge min affilieringskontrakt, bære en .38 kaliber, men jeg fik dispensation til en stunkæp, eftersom min øje-hånd koordination er så dårlig, at jeg ikke kan ramme en dør på en meters afstand. John Douglas plejede at sige, at jeg ikke engang kunne hælde vand ud af en sko, om så vejledningen var skrevet på hælen. 
	Det tog sin tid, og jeg måtte skynde mig med indkøbene. Udover en diktafon, købte jeg også en flaske Metaxa i afgangshallen, en gammel vane fra dengang der lå besparelser i lufthavnsindkøb. I øvrigt har de sjældent Metaxa om bord, og Metaxa var altså, hvad jeg havde lyst til. 
	Da jeg gik ned til gaten, kunne jeg mærke, at nogen fulgte efter mig, så jeg vendte mig og så en venskabelig, gråhåret, ældre herre med stort, gråt skæg smile finurligt til mig.
	“Tag Dem ikke af mig,” sagde han med en stemme, der havde nydt for mange cigarer i årenes løb. “Jeg prøver bare at holde trit med en kvinde, der har en god smag i brandy.”
	Jeg smilede anstrengt, vendte mig og ilede videre. Så var det altså ved at være tur til et lille løft på klinikken. Når ældre mænd henvendte sig, vidste jeg, hvad klokken var slået.
	Udenfor væltede vandet ned, og regnen slog mod ruden med sadistisk voldsomhed. Mit humør var i bund. Athen var langtfra min yndlingsby. Elias Panayotopoulos var bestemt ikke en mand, jeg brød mig om at arbejde sammen med. Sagen, han ønskede min hjælp til, var intet mindre end modbydelig: en ung kvinde og hendes to børn brutalt myrdet i deres senge. Og det irriterede mig, at den ældre herre sad lige bag ved i flyet og troede, at jeg troede, at Metaxa var en god brandy. Bare fordi en brandy smager godt, betyder det jo ikke, at det er en god brandy.
	Jeg spændte sikkerhedsselen og hev sagsmappen frem. Allerede før kaffen blev serveret, havde jeg blæst sagsmappen igennem og regnet ud, at jeg faktisk kunne have nøjedes med en telefonisk konsultation, for både scenen og ofrene bar så tydelige tegn på personlig vrede, rettet mod dem og ingen andre, at der for én gangs skyld var tale om en sag, hvor ofrene og gerningsmanden kendte hinanden, endog særdeles godt. 
	Jeg ved ikke, hvad Panayotopoulos’ problem bestod i, og jeg var egentlig heller ikke interesseret. Han elskede at ignorere mig, spille travl, holde mig hen, lade mig vente — i det hele taget at lade mig vide, at han var okay, og jeg var idiot. Sidste gang havde han ladet mig sidde i et forkontor i en time, mens — viste det sig — han og en kriminalbetjent spillede virtuel fodbold-VM mod Spanien på hans kontor. Da jeg fandt ud af det, lod jeg hans sekretær, Elena, vide, at nu tog jeg tilbage, for det her var min tid ikke til, og så gik jeg. Men det lykkedes ham at “pågribe” mig, som han selv udtrykte det, i lufthavnens afgangshal, hvor han oven i købet tillod sig at skælde mig ud. Hvis jeg ikke havde været så sikker på, at den ukendte gerningsmand i det tilfælde snart ville slå til igen, og der var en god chance for, at jeg kunne gøre en forskel, var jeg taget hjem. I stedet fulgte jeg modstræbende med og tog mig god tid til at forholde ham hans væsen. Men han snuppede sin PDA og førte en munter græsk samtale hele vejen tilbage, og jeg sydede af raseri, akkurat som han gerne så, jeg gjorde. 
	Panayotopoulos havde helt sikkert noget, han skulle bevise, og han kunne ikke gøre det gennem sit arbejde, for det var en offentlig hemmelighed, at Athen havde Føderationens laveste opklaringsprocent, for så vidt angik drab og sædelighedsforbrydelser. 
	Men denne gang havde jeg en plan, der skulle få skovlen under Panayotopoulos.	
	Elena hentede mig i lufthavnen. Panayotopoulos gjorde det aldrig. Hun var en lille, tynd og afkræftet kvinde, der med sit altid bøjede hoved tydeligt viste, at alle andre end hun bestemte i denne verden. Ideelt materiale til Panayotopoulos. 
	Og så skulle jeg så sidde dér i hans forkontor og se hende passe hans telefon, og hvad hun nu ellers fandt på? Overhovedet ikke. Jeg satte mig ikke i den slidte stol, hvor det i følge Elanas udstrakte arm var Panayotopoulos’ mening, jeg i timevis skulle sidde og tænke over, hvor ubetydelig og inkompetent, jeg i virkeligheden var. Til Elenas rædsel brasede jeg ind ad døren til hans kontor og afbrød ham således i at zappe fra lokalprogram til sportskanal med fødderne oppe på et pinligt tomt skrivebord. Han begyndte at skælde ud, men jeg ignorerede ham og tog sagsmappen frem. Jeg lagde den tændte diktafon på bordet og begyndte at gennemgå sagen til diktafonen. Således fik jeg ikke alene hans opmærksomhed, jeg undgik også at bruge mere tid end strengt nødvendigt i hans selskab. Efter en halv time var jeg færdig. Jeg indtalte dato og tidspunkt, slukkede diktafonen, tog båndet ud og smed det på skrivebordet. Så rakte jeg ham en seddel og bad ham kvittere for profileringen, sagde tak for i dag, gik ned på gaden og prajede en taxa, overordentligt tilfreds med min præstation og allerede klar til den næste. Den drejede sig om Hercules.
	Hercules var en privatdetektiv, jeg havde mødt under udførelsen af mit arbejde for 10 år siden. En stor, varm mand med et favntag, der kunne tage vejret fra en sumobryder og lige, hvad jeg trængte til. Vi spiste oliven og keftales på taget kun med et stearinlys imellem os. Bagefter fik jeg tøjet af og tilbragte natten med åbne øjne. Næste dag solede jeg mig på taget, og endte med at få en meget lille lur, lige indtil Hercules’ bilnøgler på min nøgne ryg vækkede mig og fortalte, at ballet var forbi og en ny flyver truede. 


	15

Et eller andet sted i luften mellem Athen og Cornwell besluttede jeg, at jeg ikke havde lyst til at tage hjem til mit hus så kort tid efter, at en smuk, ung mand havde ligget lig i min seng. Og i øvrigt kunne det slet ikke betale sig. Jeg ville lige kunne nå at komme ind ad døren, før jeg skulle ud igen. Så jeg ringede til Sonia, bad hende pakke en kuffert til en uge til mig, og sende den ud til Cornwell International med en taxa. “Fortrinsvis bomuld og hør,” instruerede jeg. Så kom jeg i tanker om de sagsmapper, jeg skulle bruge til forelæsningerne, og ringede til Rosa. Jeg bad hende finde dem frem og sende dem ud i en taxa. Jeg var rimelig sikker på, at Albert Fish var arkiveret under F, The Hillside Strangler under H--nåede jeg at fremstamme, før hun irriteret afbrød mig, og sagde, hun ikke var født i går. Og så kaldte hun mig Schatzi. 


	Sam ringede netop, som jeg havde slugt en Melatonin tablet og taget sovebrillerne på med den hensigt at sove hele vejen til Virginia, alle otte timer, uafbrudt af mad, kaffe og brandy og med en forlængst slukket PDA i kalveskindstasken.
	“Lisa er færdig med obduktionen af Francis Zanf.”
	“Lad høre,” sagde jeg til flyets egen telefon, som ikke bød på den bedste forbindelse.
	“Cat bite infection,” sagde han på polsk-præget engelsk. “Det var din hamster; jeg var lige på vej hen for at skyde den, men rengøringsselskabet havde fundet den under din sofa og den var allerede død.”
	“Jamen, hvad er det for noget, bite infektion?”
	“Det er en eller anden fætter til pest, der er i hvert fald et genfællesskab, sådan som jeg har forstået det. Lad mig lige se... hun har skrevet “Pasteurella bacterium pseudotuberculosis rodentium” ... 
	“Jamen, den bed da også Sonia, og hun fik bare en bullen finger. Men måske var det før, den fik — det dér?”
	“Lisa sagde, at man normalt heller ikke døde af det, man får bare en lokal infektion, men Francis havde et stærkt nedsat immunforsvar. Han havde influenza, for det første, og for det andet havde han noget, der hedder ... mmm ... hæmochromatose ... det er en lever, som er syg på grund af ... Lisa har godt nok en syg håndskrift ... jernoverfyldning, tror jeg, der står. Det er vist noget, man dør af, det slår leveren ud, lige som skrumpelever. Men du må hellere få historien fra hestens mund, du skal ikke regne med, jeg har fattet det ordentligt.”
	“Jesus, Maria og Josef — hvor har min hamster fået det fra?”
	“Sandsynligvis fra foderet, vi får foderet analyseret i øjeblikket.”
	“Hvad har du fortalt journalisterne?”
	“Ingenting — endnu. Der er ingen, der har spurgt til det.”
	“Hvad hvis der er nogen, der spørger?”
	“Det tror jeg ikke, der er. De er fuldstændigt fokuserede på at give deres fucking usandsynlige Usynlige Raptor mytologisk status. Der er også et blad der kalder ham den Usynlige Kannibal.”
	“Jeg synes, det er en meget dårlig ide, at I har ladet det med kannibalismen sive ud. Vi ved ikke engang, om det er tilfældet.”	 	“Altså, hverken vi eller Retsmedicinsk Kontor har sagt et ord om kannibalisme. De har rapporteret, hvad der er fundet, men ikke et ord om deres konklusioner. Det har pressen selv regnet ud. Det ligger jo lige for — ikke?”
	“Der er snart nogen, der må tage en moralsk snak med redaktørerne her i byen. Aviserne har et medansvar for det, der sker her. Jeg synes, at små børns liv og forældres følelser er en anelse vigtigere end ytringsfriheden — for slet ikke at tale om friheden til selv at fantasere. For lige nu sidder svinet og bryster sig med et nystivet ego, og så ved du jo godt hvad der sker, ikke?” 
	“Du mener, at så bliver det lidt grovere næste gang?”
	“Sandsynligvis — for slet ikke at tale om, hvor meget vi bliver til grin, når ugen er omme, og I ikke engang har en mistænkt? Har I en mistænkt?”
	“Snart.” Han lød uoverbevisende og mumlede lavmælt på polsk. “Lige nu leder vi efter Glebokie-drengen. Spejderne er i gang igen, pressen har iværksat deres egen efterforskning, og forældregrupper fra hele det sydlige Cornwell gennemtrawler byen.”
	“Ellers noget?” Jeg var træt og ville sove.
	“Jeg har taget båndet med din bibel-ven og sendt det til psykolinguistikeren sammen med et par prøver fra min bibel-ven.”
	“Jeg tror, du er ude at køre med lort dér. Hvor mange syge opringninger har du egentlig fået — og fra hvor mange syge hoveder?” 
	“Flere end jeg magter at snakke om.”
	“Jamen, hvorfor slår du så lige ned på bibel-manden? Er du miljøskadet?”
	Han grinede kort. “Jeg slår sgu ikke lige ned på ham her. Jeg har da undersøgt alle de opringninger, jeg har fået, så langt det er muligt.” Han gjorde et ophold. “Men der er syg ... og så er der syg. Hvis man læser biblen på den måde, så er man virkelig — syg. Pojebany.”
	Det vidste jeg selvfølgelig intet om, hvordan man læser biblen som syg eller som sund. Det eneste, jeg vidste, var, at jeg var så træt, at mine øjne simpelthen blev ved at lukke sig, som om de ville tvinge mig til at sove, nu.
	“John Wayne Gacy var også til bibelcitater,” fortsatte Sam ufortrødent. “Han lagde sine unge drenge, 33 stks, i håndjern, røvpulede dem, slog dem i smadder, tilbød dem sandwich med jordnøddesmør og marmelade og kvalte dem, mens han messede udvalgte passager fra biblen.”
	“Ja, ja og det gjorde Albert Fish også og en hel masse andre. Men tænk så på alle de tusindvis af mennesker, der messer bibelcitater uden at tilbyde folk sandwich og kvæle dem?” Jeg sukkede træt. “Sam, vi må snakkes ved. Jeg må simpelthen sove nu. Ring til mig i morgen aften.”
	“Okay,” svarede han mut. “Jeg ville ellers have fortalt dig om min drøm.”
	“I morgen,” svarede jeg utålmodigt og lagde røret på. Så blev jeg pludselig meget vågen. En drøm. Sam ville fortælle mig om en drøm? Nu stod verden ikke længere.
	“Business or pleasure?” lød stemmen fra min sidemand. Jeg vendte mig og bemærkede først nu, at jeg sad ved siden af en nydelig, smilende mand i en dyr, blå blazer. Alt, hvad jeg hidtil havde set, var en hånd, der holdt den ene side af The Wall Street Journal. Men jeg var for træt. 
	“Both,” sagde jeg, som sandt var, tog mine sovebriller på og vippede min stol i sovestilling. Men ikke så såre var det gjort, før telefonen i armlænet igen ringede. Det var Bob. De havde lavet om på planen og besluttet, at det var mig, der skulle lægge ud. Han håbede ikke, det gjorde noget, for jeg kunne det vel i hovedet? Jeg blev så rasende, at jeg kun kunne grynte. 
	Ef, ef, ef, sad jeg og gryntede. I min alder. 
	De havde byttet om på forelæsningsrækkerne bare for at fortælle mig, konkluderede jeg, at når man ikke ville medvirke til planlægningen, skulle man straffes. Hvad havde de forestillet sig? At jeg skulle stå af flyet med jet-lag, efter ikke at have sovet en hel nat, og holde en fire-timers uforberedt forelæsning om Jeffrey Dahmer? Selvfølgelig kunne jeg ikke tale i fire timer om Mr. Dahmer uden forberedelse, de måtte have spist ... menneskekød, de måtte have fået Creutzfelt, de måtte bare tro om igen. Jeg smækkede røret på, da han gik over til at fortælle mig om frokost-arrangementerne.
	“Problems?” spurgte sidemanden og raslede med sin avis.
	“Yes,” svarede jeg med slet skjult irritation og rettede stolen op. Jeg kunne mærke hans blik på min kind og begyndte at kigge mig om efter en stewardesse.
	“Need anything?” spurgte han. Og jeg som troede, mit kropssprog var tydeligt iskoldt og fyldt med sylespidse afvisninger.
	“Yep,” svarede jeg med ryggen til og ønsket om, at han ville falde død om bag sin avis. 
	Jeg fik fat i en stewardesse og bad om en kop sort kaffe og en Vecchia. De havde ingen Vecchia, jamen havde de så Calva? Hun nikkede og gik. Jeg lukkede øjnene og kunne mærke Melatoninens let sløvende virkning. Hvis det nu ikke havde været business class, ja så havde jeg bare fået at vide, at jeg måtte vente i køen til folkekøkkenet, indtil det blev min tur. Og så havde jeg virkelig fået en prop.
	“Are you all right?” spurgte han så igen. Det var dog utroligt.
	“Get out of my hair,” sukkede jeg, åbnede øjnene og dykkede ned i min kalveskindstaske og fremdrog Dahmers sagsmappe plus mine egne noter fra tidligere (og langt kortere) foredrag. Så gik jeg i gang. Så kom stewardessen, og jeg bestilte endnu et sæt kaffe og Calva, nu jeg havde hende. Jeg kunne mærke, min sidemands blik på mig og mine ting, da jeg gennemgik sagsmappen. Alle fotografier var der. Han spidsede øjne over sin avis. Det syntes jeg, han skulle lade være med. Derfor fiskede jeg kopier af de Polaroider, Dahmer selv havde taget af sine ofre, op af stakken. Jeg bladede dem langsomt igennem, vinklet på en sådan måde, at min irriterende sidemand fik den dyreste udsigt. Han var en rigtig trofæ-jæger, denne Dahmer. Nogle af billederne viste unge drenge i homoseksuel aktivitet. Andre viste samme drenge i meget død tilstand. Andre igen viste ofrene med overskårne lemmer eller på denne eller hin måde lemlæstede og skamferede. Mit yndlings­billede, et af dem, der i sin tid havde fået mig til at kaste op, viste en ung negers afskårne hoved nydeligt placeret på et stykke hvidt klæde. Ved siden af lå hans afskårne hænder, og på den anden side af hovedet var ofrets afskårne penis med tilhørende testikler. Det lod jeg ligge øverst og satte mig så til at vente, til han trak snuden om til aktiekurserne, hvor jeg formodede, den hørte hjemme. 
	Jeg tror, jeg arbejdede på mine noter i fire timer, noget i den stil. Men så på et tidspunkt lukkede mine øjne sig, og jeg faldt bagover i stolen. Og så sov jeg. 
	 Jeg vågnede ikke, før min sidemand gav mig en forsigtig albue i siden og sagde, at jeg skulle spænde min sikkerhedssele. Jeg prøvede at vågne og spændte min sikkerhedssele halvt i søvne, i den hypnagene tilstand, hvor man stadig kan huske sine drømme. Jeg havde drømt om et lille, gråt hus i silende regn. Jeg havde stået udenfor i regnen og kigget på det grå hus og fornemmet, hvad der boede derinde. Jeg havde stået og kigget på det med skuldrene oppe om ørerne.
	Pilotens stemme var dyb og klangfuld, da han fortalte om vind og vejr og temperaturer i nordøst Virginia. Alt passede til min medbragte garderobe i hør og bomuld, registrerede jeg kort, men blev ved at tænke på det grå hus. Og så begyndte jeg at tænke på Gro Mari Bjørke. Havde hun sagt mere til Sam bagefter? Havde han behandlet hende ordentligt? Jeg gøs ved tanken om, at hun kunne have fået en af hans sarkastiske overhalinger. Jeg måtte tale med ham. Og hvad havde han tænkt sig at gøre ved det grå hus? Og hvordan skulle jeg overleve denne dag, når jeg stort set ikke havde sovet i to døgn? Tanken gjorde mig først udmattet, så rasende. Hvor var det dog ... ja, rent ud sagt, tarveligt af dem. Hvad havde de dog forestillet sig? At jeg skulle fjern-fixe deres catering-problemer? At jeg ikke havde andet at lave end at tænke på et lille, ubetydeligt seminar? At dette øjeblik, disse øjeblikke, ville være betydningsfulde i jordens historie, at dinosauerne ville være for intet at regne imod deres lille habit-beklædte sammenkomst? Ja, jeg var rasende over, hvor dumt det hele var, og hvor tarvelige Bob og Artur var, og det var godt, jeg blev rasende, for så kunne adrenalinet holde mig vågen. 

	Og dér stod han, i Dulles International Airport. Ikke svær at få øje på, lige bag rebet, som stort set 30% af alle de mænd, jeg havde professionelt samkvem med.
	Bob manglede kun et mahogniskrivebord på maven og en blond sekretær for enden af sin fiskestang for at fuldstænddiggøre billedet af en tilbagelænet direktør, som han stod dér i lufthavnen, bag rebet, selvtilfreds med hænderne i lommerne, og smilede et smil, der signalerede god samvittighed, godt familieliv, god mad og god pleje — fra fødder til hårtop. 	
	Jeg stirrede iskoldt på ham og sagde ikke et ord. 
	Hele vejen til Quantico, de såkaldte “155 grønne hektar i nordøst Virginia”, talte han om sin kone, der netop var blevet udpeget til dommer for højesteret af Præsident Hilary Clinton, men i stedet for at høre efter sad jeg og genkaldte mig fængselsinterviewene. Jeg husker nemlig tydeligt, hvordan jeg havde siddet dér og tænkt, Hvor er Bob grim med sin lille, spidse hage og hvor er Ted Bundy dog et lækkert stykke mandfolk. Hvis jeg skulle vælge, havde jeg moret mig med at tænke, så tog jeg Ted Bundy med i seng, endskønt han havde myrdet 30 kvinder med langt hår og midterskilning, og lod Bob sidde uden for døren og kæle for sin hage. Hvis jeg ikke havde kunnet sidde dér i bilen ved siden af ham og hoveret inde i mit hoved, så tror jeg, jeg havde myrdet ham. Men han overlevede.
	Jeg overlevede også. Synet af Bob og Artur og deres sadistiske tandsmil på første række gav mig det sidste skud adrenalin, jeg skulle bruge til at drukne min træthed i. 
	Hvis de troede, de skulle se mig lide, som tak for sidst, så måtte de tro om igen. Og der skulle nok blive tid, senere, når jeg engang var færdig med min lille snak om Amerikas mest notoriske homoseksuelle dræber, til at Bob og Artur og jeg kunne få en lille snak om, hvor rædselsfulde de var. Men lige nu handlede det om Jeffrey Dahmer.
	Over en periode på 13 år var det lykkedes Dahmer at arbejde sig igennem 17 unge mænd, som han molesterede på forskellig vis. Der var to ting, der var interessante at diskutere i Dahmer-sammenhæng. For det første, om han var sindssyg eller ej. Som jeg sikkert allerede har nævnt et par gange, er dette konsekvensmæssigt flintrende ligegyldigt, men det har stor betydning for efterforskningen. 
	Bob Ressler og John Douglas havde skændtes om i det årevis — var Dahmer sindssyg eller ej — og det kunne vi passende bruge lejligheden her til også at gøre. Jeg argumenterede imod sindssygen bare for at irritere Bob, og det på trods af at jeg faktisk var enig med ham i hans dom, forudsat at jeg accepterede den gængse definition på sindssyge. Der er intet så godt som en god gang akademisk ordkløveri til at holde trætheden for døren. Og der er heller intet så godt som at irritere et menneske, der selv er dybt irriterende. 
	Dernæst var der spørgsmålet om, hvorvidt han var kannibal, eller i hvilken grad han kunne siges at være det. Han smagte kun på ofrenes kød— i modsætning til fortærede; og han drak blod. Var det kannibalisme? Eller var det en seksuel perversion? Og kunne man virkelig kalde kannibalisme en seksuel perversion? Gjaldt det så også for de primitive folkeslag på for eksempel New Guinea, som fortærede deres døde under begravelsesritualet?
	Under alle omstændigheder var Dahmer god at lægge ud med, det måtte jeg lade d’herrer, fordi han havde alle seriemorderens træk forenet i en person.
	Da dagen var omme, var jeg det stort set også. Artur og Bob troede nu, at jeg var i fuldt vigør til at “lige at tage en lille snak om i morgen,” og havde bestilt bord på Les Paroles, men jeg brugte 30 fyndige sekunder på at fortælle dem, at nu tog jeg en meget ekspres taxa til mit hotel for at sove, og at de for min skyld kunne rende rundt i cirkler eller hoppe videre på deres hoppebolde. Trætheden var nu blevet en syngende smerte i knoglerne, og om så det gjaldt mit liv, så kunne jeg ikke mere. Jeg nåede ikke engang at pakke ud, før jeg fuldt påklædt faldt i søvn på min hotelseng. Men det opdagede jeg først, da PDAen summede.
16

Min PDA var forudindkodet til kun at tage imod opkald fra Rosa eller Sam, så jeg kunne ikke bare kvæle den. Heldigvis lå den på mit natbord, så jeg kunne nøjes med at sende armen ud efter den.
	“Fanny?”
	“Jaeh,” mumlede jeg halvt i søvne, stadig med hovedet på puden. “Hvad vil du?”
	“Forstyrrer jeg?”
	“Jeg sover. Hvad vil du?”
	Han svarede ikke. Jeg syntes, jeg hørte ham synke en masse spyt.
	“Jeg vil ikke noget særligt. Bare snakke.”
	Jeg skottede til hotellets vækkeur. Klokken var 23.15. Jeg havde sovet siden kl. 18.00. Det var ikke nok. Og jeg var sulten. Jeg havde ikke fået noget i maven siden kaffen og Calvaerne i flyet og havde måttet springe frokosten over, fordi jeg manglede at lave en afslutning på forelæsningen.
	“Det er altså ikke vigtigt?” Jeg satte mig op og gned øjnene.
	Han nølede med svaret. “Hvad er vigtigt?”
	“Er der noget i vejen?”
	“Ikke andet end at jeg savner dig. Jeg føler mig alene. Og fuldstændig uduelig.”
	“Lad mig lige vågne og få noget mad, så ringer jeg tilbage.” Jeg lagde røret på og rakte ud efter spisekortet på sengebordet. Det var fyldt med “småt og godt”, og det var sikkert udmærket til en udpint mave som min, så jeg ringede ned og bestilte artiskokhjerter med chefdressing, firekornsbrød og en halv flaske tør hvidvin. Så faldt jeg i søvn, men vågnede, da det bankede på min dør. Jeg åbnede døren for den kæreste, lille piccolo, jeg længe har set. Ikke et år over 16, ville jeg skyde på, mørklødet og lækker, sandsynligvis af latinsk herkomst. Hvis jeg bare ikke havde været så træt ... tog jeg mig i at tænke, da han anrettede mit lille måltid på et glasbord bag sengen. Det gik op for mig, at han var den anden nydelige mand, der havde krydset min vej uden, at jeg havde spændt ben for ham. Jeg måtte virkelig være ved at være gammel. Jeg rejste mig og fiskede nogle dollarsedler op fra min pung og stak dem i hans lomme. Han havde næsten ingen kropslugt. Jeg hengav mig til en kort fantasi om, hvordan han ville dufte om nogle år, eller hvis han bare opholdt sig i min seng et stykke tid. Men jeg opgav og tog PDAen med hen til glasbordet. Chefdressingen var en slags tynd remoulade, og min mave nægtede at tage imod den, så jeg nøjedes med at nippe forsigtigt til brødet og artistokhjerterne, før jeg ringede til Sam.
	“Hvor er du henne?” spurgte jeg.
	“Jeg ligger i min seng,” svarede han. “I pyjamas.”
	“Det har jeg ikke noget billede af i min databank.” Jeg prøvede at fremmane synet af Sam i pyjamas, men det lykkedes langtfra. Alt hvad jeg så var en desperat mand, der travede frem og tilbage og rev sig i håret. “Hvorfor ligger du dér? Hvorfor sidder du ikke og sveder og hamrer hovedet ned i dit skrivebord, som du burde? Hvor mange er klokken egentlig hos dig?”
	Han sukkede. “Halvfem. Jeg kan høre fuglene. Jeg har ligget vågen hele natten, nej, jeg sov vist en times tid.”
	“Du lyder dep?”
	“Jeg er dep.”
	“Over Frosh og Glebokie?”
	“Yep.”
	“Hvad nu?”
	“Hvad nu? Hvad nu? Jeg var sammen med Jimmys forældre hele dagen i går. Jeg har været dum. Jeg troede, det ville være lettere end Frosh familien ... nu siger jeg det bare, som det er, så lad være med at håne mig ... fordi Jimmy var retarderet, jeg ved ikke, hvad jeg tænkte.”
	“Du tænkte, de ville være mindre kede af det end Frosh, fordi Jimmy var retarderet. Du tænkte, det ikke gjorde så ondt at miste et retarderet barn, som det gjorde at miste et normalt barn. Men så fandt du ud af, at sådan var det ikke.”
	“Tak.” 
	“Selv tak.”
	“Jeg savner dig.” 	“Hvor langt er I i sagen?”
	“Vi har afhørt alle involverede på Frosh-pigens liste og er i gang med den liste Ernz Glebokie, det er drengens far, fik lavet til mig. Men jeg bliver nødt til at gå tilbage, for han var helt ude af jaketten og diskede kun op med en 15 mennesker.” Han sukkede. “Vi er heller ikke helt færdige med at checke alibier på Frosh-listen.” Han sukkede igen. “Vi har konfiskeret et par Fluger motorsave og sendt dem til analyse, og vi skal i gang med anden runde af interviews, hvor vi tager de mennesker, der optræder i begge tilfælde, til en ekstra runde med polygraf og blodprøver og fingeraftryk — og maveindhold, men det bliver jo kun, hvis de vil.” Han sukkede endnu engang.
	“Hvem er gengangerne?”
	“Der er nogle håndværkere, der har været begge steder, en maler og en elektriker. Og så er der gymnastiklæreren. Han underviser på tre skoler, deriblandt de skoler begge børnene gik på. Og han er bestemt ikke skabspædofil. Han sidder og siger ting som “Frivillige seksuelle oplevelser på tværs af alder er til gavn for de involverede personer uanset alder.” Jeg kunne høre, han læste op. Jeg kunne også høre, at han var ved at rode sig ind i et raseri. “Og så har han fået tatoveret “boy-love” på sin overarm. Jebany pacykarz. Virkelig hensigtsmæssigt for en gymnastiklærer i kortærmet udstyr. Og så siger han gudhjælpemig, at jeg er en “homofobisk moralist” og har “usunde religiøse synsvinkler.” Men jeg kom også med en del udbrud, da han begyndte at give mig tal på de to-femåriges orgasmefrekvens, for slet ikke at tale om, da han påstod, at det ikke kun er pædofile, der tiltrækkes seksuelt af børn. Perwersyjny skurwysyn. Syg, syg, syg, siger jeg bare. Jeg skal nok få ham afsat,” rasede han. “... na pierdolon± wiesznoÊ∂, for fucking ever.” Jeg nåede ikke at sige et ord, før han fortsatte:
	“Så er der også præsten, Frosh og Glebokie tilhørte den samme menighed, begge katolikker. Ham skal jeg i øvrigt have stemmetestet, så jeg kan sammenligne med båndene. Han er lidt for glad for børn, der er indløbet adskillige klager over ham gennem årene over, hvad der foregår under hans børnegudstjenester. Ved du, hvad han så præker om? Et afslappet syn på nøgenhed. Altså, han er præst, ikke? Og så vigtigheden af at vise menneskelighed ved at røre ved hinanden og ved sig selv. Og ingen af de to har noget, der ligner et alibi. Gymnastiklæreren har oven i købet en Fluger sav. Så de to, præsten og gymnastiklæreren, dem er jeg mere end almindeligt varm på, men som du ved, kan jeg ikke få dem ind — har du talt med Cormio Vittantonio?” 	“Han er bortrejst. Jeg har lagt besked.”
	“Du kan vel få hans nummer, hvor han så end er?”
	“Han er på ferie med sin familie og vil ikke forstyrres.”
	Sam bandede lavmælt på polsk og fortsatte, hvor han slap: “Men så er der jo også hele holdet bag Teaterforeningen Cornwell Syd, som begge børn også var med i — og så er der et par stykker til, som overlapper dem begge, og som jeg ikke lige kan huske--”
	“Teaterforeningen? Hvilke roller gav de en retarderet dreng? Spillede han agurken eller tomaten i McGregors køkkenhave?”
	“Hold nu op. Projekt Børns Fritid beslaglægger scenen det meste af tiden. Det er jo ikke Royal Shakespeare, der er tale om. Lad være at give mig den spidse, Fanny, jeg er ved gud så træt.”
	“Hm. Har du fået flere bibelbeskeder?”
	“To dejlige lunser fra Jeremias: “Se, jeg er Herren, alt køds Gud,” og “Jeg lader dem æde deres sønners og døtres kød, den ene skal æde den andens kød ..”
	“Jamen, det er jo lækkert — noget nyt fra Lisas butik, apropos?”
	“Lisa!” Han smagte på navnet. “Lisa.”
	“Lisa er sgu ikke til at komme i nærheden af --”
	“Så er hun bare præ.”
	“Præ--?”
	“Præ-mortem.”
	“Prøver du at være morsom?” I guder, hvor lød han træt. 
	“Næh, jeg tror, hun venter, lige som vi gør, og føler sig lige så uduelig. Hun synes, hun burde kunne levere mere, lige som du gør, og lige som jeg gør. Derfor er hun præ. Hun venter på et nyt lig. Er det ikke det, vi gør? Er det ikke derfor, du er dep?”
	Den lyd, han brummede ned i røret, gav mig vist ret. 
	Jeg spiste lidt mere, mens Sam forblev tavs. 
	“Hvad med Speck, hvad med mit hus? Er det rent nu?” 	“Det går jeg da ud fra.”
	“Hvordan behandler I det her?”
	“Hvad? Dit hus?”
	“Nej, Francis Zanfs død!”
	“Indtil videre — som hændeligt uheld.”
	Jeg var målløs. 
	“Prøv at kigge på det hamsterbur. Det var blevet åbnet. Det kan ikke åbnes indefra og slet ikke af en hamster. Der er en, der har lukket den ud.”
	Det kom jeg først i tanker om nu. Utroligt, men sandt. 
	“Jeg ved det godt. Og der var i øvrigt rester af pasteurella i foderet i buret, men intet spor af det i fodersækken. Så der er nogen, der må have forgiftet hamsteren og lukket den ud.”
	“Jamen, hvorfor kalder du det så hændeligt uheld?”
	Han svarede ikke. Jeg kunne høre hans åndedræt. 
	“Fordi, laleczko,” begyndte han omsider med træt stemme. “... det jo ikke kan være andre end dig.”
	Jeg smeltede et kort sekund. “Laleczko” var et af de tre polske ord, jeg faktisk forstod. Lille skat. Det kaldte Sam mig med års mellemrum og kun, når han alvorligt frygtede for mit ve og vel. Jeg var rørt. Men jeg var også målløs. Tænk, hvad han dog troede. Jeg sagde ikke et ord. Jeg havde et halvt artiskokhjerte i munden, men tyggede ikke engang på det.
	“Det jeg siger,” fortsatte han, “... er, at jeg ikke tror, det er dig, men hvis jeg begynder at rode i det, kan du lige pludselig stå i lort til halsen. Lad være med at sige noget, men jeg tror, at du ville aflive den hamster, og du kom det dér virus-skidt i dens foder. Du må så have glemt at lukke buret ordentligt, efter at du havde fodret den, men du anede selvfølgelig ikke, at buret ikke var lukket, og at den ville hoppe ud og bide din ... elsker.”
	“Det er pænt af dig, Sam, men jeg ved faktisk ikke, hvilken forretning, jeg skulle gå ind i og bede om en ... hvad-var-det-for-en?
	“Pasteurella.”
	“Jeg har aldrig hørt om Pasteurella, og hvis jeg havde, ville jeg ikke vide, hvor jeg skulle få den fra, og hvis jeg i øvrigt ville aflive min hamster, ville jeg få dig til at skyde den eller ringe efter en dyrlæge. Jeg bad dig jo om det for nogle dage siden, kan du ikke huske det?”
	“Joeh,” sagde han studst.
	“Jeg ville sætte pris på, om du ville lade være at betragte det som hændeligt uheld og i stedet prøve at finde ud af, hvem der forgiftede min hamster og hvorfor. Jeg bryder mig ikke om den tanke, at der er fremmede mennesker, der bryder ind i mit hus og laver mystiske ting, der ender med et lig i min seng.”
	“Der er ingen tegn på, at nogen er brudt ind i dit hus. Og i øvrigt kan du tage det helt roligt — vi gør da alle de rigtige bevægelser, der er taget fingeraftryk på buret og foderkassen og fodersækken i bryggerset--”
	“Og det er mine?”
	“Yes.”
	“Jamen, selvfølgelig er det da mine!”
	“Ja, selvfølgelig.”
	“Og hvad så?”
	“Jamen, så må du fortælle mig, hvem, du tror, der har været inde og pille ved din hamster, og hvem der skulle ønske en pæn ung mand som Francis Zanf død.”	
	Jeg skubbede min halvtomme tallerken væk og nippede til vinen. Den var sur. 
	“Det må jeg lige tænke over. Det kan jeg slet ikke rumme lige nu.”
	“Hvornår kommer du hjem?”
	“Om fire dage.”
	Han sagde ikke noget, men det lød som om han rensede tænder eller tyggede på sin tunge.
	“Jeg drømte om dig,” sagde han omsider. Jeg sagde ikke noget.
	“Du var min kone, vi var gift.” Han sagde det hurtigt, som om han tvang det ud.
	“Var det et mareridt?” prøvede jeg. Jeg ville helst ikke høre resten.
	“Du havde forklæde på og sorte rande under øjnene. Du bagte brød til mig.” Han trak vejret dybt. Så hviskede han: “Og til vores børn. 
	Du puklede løs i køkkenet for at gøre os glade, du så slidt ud, du havde rynker, og jeg havde sådan en underlig ømhed over for dig.” 
	“Og nu ringer du til mig, fordi du stadig har en “underlig ømhed” over for mig?”
	“Yep.”
	“Sam?”
	“Ja.”
	“Vi er ikke gift. Vi har ingen børn. Jeg er ikke særlig slidt. Og det dér med ømheden, det er jo ikke så godt, når vi skal arbejde sammen, vel?”
	“Det er det vel ikke,” sagde han efter en stund.
	Vi sad lidt tavse, hver med et telefonrør i hånden og 5000 kilometer imellem os. 
	“Jeg bliver nok nødt til at få sovet lidt,” sagde jeg, da tavsheden begyndte at gå mig på. “Men jeg skal lige høre ... hvad med Gro Mari Bjørke, sagde hun mere?”
	“Hun faldt i søvn, og jeg gik til møde. Da jeg kom tilbage, var hun væk.” Han tav en stund og tilføjede så sarkastisk: “Men hun havde da tid til at hæve sit honorar ved kassen.”
	“Det er hendes arbejde. Du sidder jo heller ikke gratis på dit kontor og sveder, vel?”
	Han svarede ikke.
	“Det grå hus, hun omtalte,” begyndte jeg. “Det går du vel videre med?”
	“Hvad forestiller du dig, kobitko? At vi mandsopdækker alle de tusindvis af grå huse i Cornwell, fordi din norske heltinde har syner om grå huse?”
	“Jeg forestiller mig,” snappede jeg uvenligt, “...nej forfra: eftersom der blev fundet grå malerrester på Ellen Frosh, og eftersom en velrenommeret clairvoyant ser et gråt hus, så forestiller jeg mig, at I medtager det grå hus som kriterium i udvælgelsen af mistænkte?”
	“Alle, der bor i et gråt hus og har haft så meget som perifer omgang med ofrene og/eller deres familier, skal checkes?”
	“Ja, hvis de altså også har haft adgang til eller ejer en Fluger sav og i øvrigt befinder sig inden for ... profilen.” Jeg nærmest slugte ordet “profilen”, for jeg havde jo ingen leveret. 
	“Det er for langt ude, Fanny! For helvede! Men giv mig en 70-80 mand mere, så skal du se grå huse.”
	“Nu går jeg altså i seng, du er begyndt at gå mig på nerverne. Hvis du ikke vil bruge de leads du har, så kan du med god grund ligge dér i din pyjamas og føle dig uduelig.”
	“Jamen, det gør jeg så — jeg faxer de sidste af brevene til Frosh og dem, der er indløbet til familien Glebokie nu, og så tror jeg sgu, jeg prøver at få sovet lidt.”
	“Gør du det. Jeg læser dem først i morgen—godnat.” Jeg lagde røret på, skubbede bakken lidt ind på bordet og rejste mig. Så tog jeg tøjet af og gik i seng. Jeg kunne ikke sove, men lå og roterede som en grill-kylling; opdagede at klokken næsten var 00.57. Legede med tanken om at ringe efter den lille piccolo. Pludselig satte jeg mig op i sengen. 	
	Det var sket for hurtigt. De to børn var forsvundet — og myrdet? — for hurtigt efter hinanden. Denne type mænds vold og overgreb eskalerer ikke så hurtigt. Den ukendte gerningsmand måtte være gammel i gårde. Hvem var det, Sam afhørte? Gud og hvermand, der kunne sættes i forbindelse med en bestemt motorsav? Det kunne jo ikke nytte noget, det var jo spild af tid. Skulle jeg ringe til Sam og bede ham om at lade være med at spilde sin tid? Jamen, var det det, han gjorde? Blev han ikke nødt til bare at afhøre alt og alle, revl og krat? Jo, han gjorde. Jeg lagde mig ned igen. Stiv som et bræt. Det kunne også været en anden. Glebokie-drengen kunne være bortført af en inspireret pædofil, der ville gemme sig i kølvandet på Ellen Frosh. Men to så velorganiserede, to så sporløse, det passede ikke. Jeg satte mig op igen og rakte efter PDAen.
	“Jeg ved godt, du skal afhøre alle,” sagde jeg til røret, før han fik sagt et ord. “Men du må koncentrere dig om eks-indsatte med en voldelig kriminel baggrund. Det kan ikke være en nybegynder. Det kan det simpelthen ikke.” Jeg lagde røret på, slugte en Melatonin; så rullede jeg ned på gulvtæppet og tog 60 armbøjninger.


17

Kl. 10.00 vækkede min PDA mig med vanlig munterhed og en stribe nyheder heriblandt den, at der ikke var nogen nye spor i sagen om den såkaldte Usynlige Raptor. Jeg rystede på hovedet, selvom jeg var alene. Det var simpelthen for inkompetent. Jeg måtte tale med Julio Estevez eller John Smith om det — igen. De blev simpelthen nødt til at ansætte en presseperson, der kunne styre, hvilke informationer, aviserne fik. For det nyttede jo ikke noget, at man den ene dag kunne læse i avisen, at jeg havde profileret gernings­manden helt ned til antallet af stifttænder og ørehår, og at han stod til pågribelse inden ugens udløb, når man så få dage efter fik oplyst, at der ingen nye spor var i sagen. Det fortalte vores ukendte gerningsmand, at vi overhovedet ikke havde styr på det, og at han var dygtig til at narre os. Det gav ham selvtillid, og det havde han alt rigeligt af. 
	Det var Bobs tur til at forelæse, og han var forlængst begyndt. Måske var det bedre at blive på hotellet i dag, funderede jeg under mine 60 lidt langsomme armbøjninger. Måske ikke. Jeg bestilte morgenmad på værelset og gjorde mig i stand, mens jeg ventede. Det blev til et brusebad og et rundskåret Valentino skørt i beige hør med en stramtsiddende corsage ligeledes i beige hør. Jeg fik øje på huden på mine arme, da jeg tørrede mig; den var ved at blive godt grå og slap, så jeg smurte en ampul ud på hver arm og satte mig på sengen med øjnene lukkede, indtil det bankede på døren. Jeg åbnede til min skuffelse døren for en trind, smilende stuepige, der havde bakken fuld af bacon, pølser og pandekager, blandt andet. Hun satte bakken på bordet og forsvandt med usigelig diskretion, før jeg havde tid og nærværelse til at give hende drikkepenge. Maden duftede vidunderligt, og jeg var vist nok sulten, men samtidig appetitløs. Jeg klemte så meget ned, jeg kunne; pølserne var fedtede, og jeg måtte ud og vaske hænder. Jeg kiggede på uret. Nede i den fornemme forelæsningssal sad de alle opmærksomt og tog noter, mens Bob brægede. Jeg besluttede mig endeligt for at blive på hotellet, forberede morgendagens forelæsning, slappe af — og læse faxene. Jeg forbandt PDAen til hotellets printer og udskrev stakken af vanvidsbreve til Frosh og Glebokie.
	Så satte jeg mig på sengen og gav mig til til at læse bevis efter bevis på, at begrebet ondskab virkelig stadig er brugbart. For hvad skal man ellers kalde det? Når et forældrepar, der har mistet et barn til en uvis skæbne og dagligt og natligt torteres af forestillinger om barnets lidelser og alligevel håber og håber — hvad skal da man kalde individer, der kun ønsker at tilføje disse forældre yderligere lidelser, andet end onde? 
	Ja, selvom jeg ikke kan være i stue med lig, så er jeg alligevel en hård madamme. Det ville være underligt andet. Men disse breve kunne jeg næsten ikke bære at læse — nogle gav ubeskrivelige detaljer over de ubeskrivelige ting, brevskriveren angiveligt havde gjort ved børnene. Andre igen gav meget nøjagtige beskrivelser af, hvor Glebokie drengens lig lå, hvor Ellens hjerte var begravet. Og andre igen, om de fest-måltider, der var forberedt på børnenes kød og hvilke opskrifter, de havde brugt. Mange var mærkeligt nok håndskrevne. Utroligt at folk tør. Det er jo velkendt, at politiet bruger skriftgenkendelsesprogrammer, der rammer utrolig præcist. Andre af brevene var kommet ud af en printer, nogle enkelte var skrevet på skrivemaskine.
	Da jeg havde læst de første 20, var jeg ved at være mør. Men pludselig sad jeg med et brev i hånden, som jeg genkendte. Det var affattet på en skrivemaskine. Det var indholdet, jeg genkendte. Ord for ord. 

Kære Hr. og Fru Frosh!
	I 1894 gik en af mine venner til søs som dæksbesætning på damperen Taoma, under Kapt. John Davis. De sejlede fra San Fransisco til Hong Kong Kina. Da de ankom der gik han og to andre fra borde og blev fulde. Da de vendte tilbage var båden væk. På det tidspunkt var der hungersnød i Kina. Kød af enhver art kostede mellem en-tre dollar pr pund. Så store var lidelserne blandt de meget fattige at alle børn under 12 blev solgt til Slagterne som skar dem op og solgte dem som mad for at forhindre andre i at dø af sult. En dreng eller en pige under 14 var ikke i sikkerhed når de gik på gaden. Man kunne gå ind i enhver forretning og spørge efter steaks--koteletter eller småkød. En del af en piges eller en drengs nøgne krop ville blive bragt ind i forretningen og slagteren skar det stykke ud, man ville have. En drengs eller en piges bagdel var den bedste kropsdel og solgt som kalvekotellet, indbragte den en god pris. John blev der så længe, at han kom til at sætte pris på smagen af menneskekød. Da han kom tilbage til New York stjal han to drenge en syv og en 11 år gammel. Tog dem med hjem tog tøjet af dem bandt dem i sit skab. Så brændte han alt deres tøj. Mange gange hver nat og dag piskede han dem — torterede dem — for at gøre deres kød godt og mørt. Først dræbte han den 11 år gl. dreng fordi han havde den fedeste røv og selvfølgelig mest kød på den. Hver del af drengens krop blev Tilberedt og spist undtagen hovedet--knoglerne og indvoldene.
	Han blev Stegt i ovnen (hele hans røv), kogt, grillet, stegt, sammenkogt. Den lille dreng kom bagefter, han fik samme tur. På det tidspunkt boede jeg på E. 100 St nr. 409. Han fortalte mig så tit, hvor godt Menneskekød smager så jeg besluttede at prøve det. Nu kendte jeg jo Ellen så godt, hun var så lille og lækker, jeg havde tit haft hende på skødet når I var væk. Den søndag besluttede jeg at spise hende. Jeg spurgte om hun ville med hen til fødselsdagsselskab hos min søster. Det ville hun gerne. Jeg tog hende med hen til et tomt hus som jeg allerede havde udset mig. Da vi kom derhen sagde jeg, hun skulle vente udenfor. Hun plukkede mælkebøtter. Jeg gik ind i huset, ovenpå og tog alt mit tøj af. Jeg vidste, hvis jeg ikke gjorde det, ville jeg få blod på tøjet. Da alt var parat gik jeg hen til vinduet og Kaldte på hende. Så gemte jeg mig i skabet indtil hun kom op. Da hun så mig nøgen begyndte hun at græde og prøvede at løbe nedenunder. Jeg tog fat i hende, og hun sagde, hun ville sige det til sin mor. Først tog jeg tøjet af hende. Og som hun dog sparkede--bed og kradsede. Jeg kvalte hende, så skar jeg hende i små stykker, så jeg kunne tage kødet med hjem, tilberede og spise det. Så dejligt og mørt hendes kød var stegt i ovnen. Jeg kneppede hende ikke, trods jeg godt ku ha haft lyst. Hun døde som jomfru.
	Jeg kiggede ind i væggen. Så kiggede jeg hen på min kalveskindstaske. Inden i den lå et brev, som Albert Fish, en af Amerikas mest modbydelige dræbere, havde affattet d. 11 november 1934. Grunden til at det brev lå i min taske var, at jeg i morgen skulle foredrage om samme Albert Fish. Jeg tog det op, lagde det ved siden af den faxede kopi. Albert Fishs brev var håndskrevet, efterlignerens maskinskrevet. Og der var selvfølgelig visse ændringer i kopien. Originalen begyndte med “Min kære Fru Budd.” Og sætningen, “Nu kendte jeg jo Ellen så godt, hun var så lille og lækker, jeg havde tit haft hende på skødet når I var væk,” var naturligvis ikke med i originalen, som omhandlede lille Grace Budd, en pige der var 10 år i 1928, det år hun forsvandt sammen med Albert Fish, også på en søndag. Men resten var kopieret ord for ord, og den besynderlige rablende stil var uændret. De underlige store bogstaver på underlige steder, de manglende kommaer og de uforståelige understregninger af “Kød af enhver art” og “ikke” og “jomfru”. Men en af de sidste sætninger var udeladt i efterlignerens brev: “Det tog mig ni dage at spise hele hendes krop.” I lang tid sad jeg og tænkte på, hvorfor han havde udeladt det. Havde det ikke taget ham ni dage at spise hende? Havde han spist hende på to eller tre eller fire dage? Havde han ikke spist hende helt endnu? Havde han overhovedet ikke spist hende? Hvad var det her for noget? 
	Jeg vægrede mig pludselig ved at tage brevet alvorligt. Men så måtte jeg spørge mig selv, om dette brev dog ikke var mere påfaldende end de andre? Om dette brev dog ikke bare var fuldstændigt vanvittigt påfaldende? Jo, det var det. Det var fuldstændigt vanvittigt påfaldende, at et menneske skulle finde på at kopiere et så fuldstændigt vanvittigt brev, der var skrevet i 1934. Dengang var brevet sprunget i øjnene på kriminalbetjent King, fordi detaljerne i det havde været så autentiske. I dag virkede det ikke som en autentisk beskrivelse af en autentisk sag, i hvert fald ikke på den måde, det måtte have forekommet dengang. Men det, der bekymrede mig, var, at hvis nogen havde kopieret et brev, som Albert Fish havde skrevet — havde han så også kopieret Albert Fish? Alle hans alt for talrige og alt for modbydelige perversioner?
	Jeg ringede til Sam. Han tog røret med det samme. 
	“Det dér maskinskrevne brev,” begyndte jeg og granskede nederste højre hjørne for at finde det mikroskopiske nummer. “Nummer 13311?” 	“Jaeh,” sagde han mut, “Hvad med det?”
	“Har det været til skriftgenkendelse?”
	“Skriftgenkendelse! Det hedder typeanalyse, når det ikke drejer sig om håndskrevent materiale. Og ja, det har de sgu da alle sammen. Det har jeg jo sagt.”
	“Jo, jo — men var der nogen hits?”
	“Der var hits på de fleste håndskrevne og nogle få maskinskrevne, det er jo de samme idioter hver gang.” 	“Vil du være sød at faxe de hits der måtte være på nr. 13311?”
	“Jaeh.” 
	“Er du sur?”
	“Næh.”
	“Nå, så lyder du bare sur. Faxer du dem nu?”
	“Jaeh.”
	Jeg klikkede PDAen død, lagde Albert Fish mappen på sengen og begyndte at lægge papirerne i orden. Så satte jeg mig til at vente, til PDAens røde fax-knap lyste; jeg forbandt den til printeren, som straks spyttede et håndskrevet brev ud. Jeg kastede mig over det; bag mig blev printeren ved med at arbejde. 
	Et blik på brevet var nok til at vide, at jeg her sad med endnu en kopi af endnu en skrivelse fra Albert Fish. Han havde nemlig haft en vis rækkevidde, denne Fish, og havde i årevis givet sig af med at skrive obskøne breve til kvinder. Det her brev var et af de mange, i hvilket han gav rollen som succesrig Hollywood producer, der tilbød ubeskriveligt mange penge (og ubeskrivelig megen kærlighed, eller hvad man nu skal kalde det) til kvinder, der var villige til at tilbyde visse services enten til ham eller til hans fiktive teenage søn, som han oftest kaldte “Bobby.”
	“Jeg ville ønske, du kunne se mig nu,” havde Fish-efterligneren skrevet, da han i afsnit tre tog sig sammen til at komme til sagen: Jeg sidder nøgen i en stol. Smerten går hen over ryggen, lige ved lænden. Når du tager tøjet af mig vil du se den mest perfekte krop. Din, din, mit hjertes søde honning. Jeg vil smage dit dejlige pis, din dejlige lort. Du skal tisse i et glas og jeg skal drikke hver dråbe, mens du ser til. Fortæl mig, når du er klar til at lave stort. Jeg vil lægge dig over mine knæ, trække dit tøj op og dine underbukser ned og sætte min mund til din dejlige honningfede røv og spise dit dejlige jordnøddesmør, når det kommer ud friskt og varmt. Det er sådan, de gør det i Hollywood!
	Jeg sammenlignede brevet med originalen. De var identiske, ord for ord. Hvor sad det syge menneske, der identificerede sig med Albert Fish i en sådan grad — ja, det var spørgsmålet: i hvilken grad? Var det kun hans breve, han kopierede? Eller var det hele hans væsen og alle hans gerninger?
	Albert Fish havde voldtaget over 100 drenge og piger; selv havde han hævdet, tallet var tættere på 400. Han havde torteret og myrdet og spist et anseeligt, aldrig præcist opgjort, antal af dem. Og som sagt — hans spændvidde var enorm. I følge retsbogsudskriften havde flere psykiatere erklæret, at de aldrig før havde oplevet så mange perversioner samlet i et menneske — sadisme, masochisme, flagellantisme, ekshibitionisme, voyeurisme, pikerisme, pædofili, koprofagi, undinisme, fetichisme, kannibalisme og hypereroticisme. Jeg måtte læse mig til, at flagellantisme betød sygelig tilfredsstillelse af kønsdriften ved at prygle eller blive pryglet, at undinisme var seksuelt betinget fiksering på urin og at hypereroticisme var en unormal intensifikation af det seksuelle instinkt. 
	Jeg tog mig i at føle mig helt dydig. 
	Jeg ringede efter en flaske Vecchia og samlede alle faxene i en bunke. Lige nu havde jeg to gode grunde til at gennemgå Albert Fishs liv og levned og tilmed god tid til at gøre det. Det var den lille, kære piccolo, der bragte den trinde flaske, men jeg ænsede ham knap nok.


18

Fredag d. 22 marts 1936 blev Albert Fish dømt til døden i den elektriske stol for overlagt mord på Grace Budd. Først bagefter tilstod han alle de andre børnemord, han havde begået. Til det sidste forsøgte Fishs forsvarsadvokat, James Dempsey, at få dommen omstødt til livsvarig institutionalisering, fordi Albert Fish så tydeligvis var sindssyg. Fish var ikke i stand til at skelne mellem rigtigt og forkert, hævdede forsvarsadvokaten, selvom enhver jo kunne se, at han dygtigt gemte sig for politiet i årevis, fordi han netop vidste, at han havde lavet noget meget, meget forkert. Således levede han ikke op til lovens definition på “sindssyg.” 
	Men hvad er man så, hvis man begår de ting Albert Fish begik — hvis man har de lyster, Albert Fish havde?
	Jeg sad stadig på sengen med benene foldede og arbejdede mig gennem sagsmappen, nu i færd med den del af retsbogsudskriften, som gengav forsvarsadvokatens afhøring af en række psykiatere, der havde undersøgt Albert Fish. To af dem, en Dr. Charles Lambert og Dr. Menas S. Gregory, erklærede, at Fish var “ved sin fornufts fulde brug,” eller mere præcist: ikke sindssyg. Dr. Lambert beskrev ham som en “psykopatisk personlighed uden psykoser.”
	Jeg genlæste et specielt absurd uddrag af retsbogsudskriften, hvorunder forsvarsadvokaten, James Dempsey, forhørte Dr. Gregory:
	Dempsey: “Er det en almindelig foreteelse, Doktor, at mennesker lider af seksuelle afvigelser, der har med urin og afføring at gøre?” 
	Dr. Gregory: “Det er langt mere almindeligt, end De tror.” 
	Dempsey: “Fortæl mig om det! Ville De kalde en mand, som drikker urin og spiser menneske-afføring sindssyg?”
	Dr. Gregory: “Ja, vi kalder dem jo ikke sindssyge.”
	Dempsey: “Så sådanne mennesker er helt velforvarede?” 
	Dr. Gregory: “Ikke sådan helt velforvarede. Men rent socialt fejler manden ikke noget.” Han tilføjede, at talløse mennesker led af præcis den samme perversion. (Jeg huskede fra læsning af en kommenteret retsbogsudskrift, at han sagde det vredt. Vreden kom sig af, at han var chefpsykiateren på en institution, som få år tilbage havde udskrevet Fish med prædikatet “helt normal.”)
	Dr. Gregory: “Det drejer sig om mange succesrige mennesker, succesrige kunstnere, lærere og finansmænd, der også har den ... lidelse.”
	Dempsey: “Lad os antage, at den mand ikke kun dræbte Grace Budd, men også spiste hendes kød. Vil De hævde, at et menneske i ni dage kan spise menneskekød og stadig ikke være psykotisk eller på anden måde sindssyg?” 	Dr. Gregory: “Man kan jo ikke diskutere smag.” 
	Det fortsatte på samme måde, da James Dempsey gik over til at afhøre Dr. Lambert:
	Dempsey: “Fortæl mig, Dr. Lambert — hvor mange tilfælde har De oplevet med mennesker, der spiser menneskelig afføring?
	Dr. Lambert: “Åh, jamen, jeg har da kendskab til mange kendte mennesker i vort samfund, der fornøjer sig således. Inklusive en bestemt person, som vi alle kender.” 
	Dempsey: “Som faktisk spiser menneske-afføring?”
	Dr. Lambert: “Som faktisk bruger det som dip til sin salat.” 
	Og sådan blev det ved, side op og side ned. Jeg bundede min tredje Vecchia og kom pludselig i tanker om dengang, jeg havde siddet bag ruden til forhørslokalet og overværet et forhør, som jeg selv havde instrueret. Manden, Richard Speck, havde voldtaget og myrdet otte sygeplejersker, og vi ville vide mere om, hvorfor, vi ville vide mere om, hvad han tænkte. Men han var ikke nem at håndtere. Kriminal­betjentene kendte vigtigheden af at tale med gerningsmanden på hans niveau, og da Alexander Ipwich, der stod i spidsen for efterforskningen, hamrede næven i bordet og sagde, “For fanden, stodder! Jeg er rasende på dig, fordi du har snuppet otte go’e røve fra os andre!” — så rystede Richard Speck på hovedet og smilede. “I er jo sindssyge! Grænsen mellem folk som jer og folk som mig er vist lidt udvisket.”
	Nogle gange, dér i grænselandet, kan vi godt selv blive lidt i tvivl.

	Albert Fishs forhold til afføring og urin ville aldrig kunne påvirke min puls. Ham om det. Det var ordene, tvivlen i ordene, afstanden i ordene, det var ordene, der skabte tvivlen. Ordene rystede på hånden. Og der var for mange af dem: Ikke helt velforvaret. Psykopatisk uden psykoser. Sindssyg. Ved sin fornufts fulde brug.
	Ved vi altid, hvad vi taler om? Hvis vi absolut skal vide, hvorfor så ikke indrømme, at vi ikke altid kan vide? Er det virkelig altid formålstjenligt at kunne definere? 
	Tag en papegøje. Jeg kan ikke definere, hvad “en papegøje”. Men jeg kan beskrive den som en farverig fugl med krumt næb, og jeg kan genkende en papegøje som værende en papegøje, når jeg ser én. Betyder det, at jeg ikke er egnet til at udpege en papegøje og idømme den betegnelsen “papegøje”? 
 	Jeg kan udpege en sindssyg person, når jeg møder én. Albert Fish var sindssyg, fordi han kun kunne opfyldes seksuelt ved at tilføje små børn smerte — ved at tortere dem, dræbe dem og spise dem. Hvordan kan man være i tvivl om det? Bare tanken om tvivl i et sådant tilfælde kan få mine nakkehår til at rejse sig. Men lige nu, som jeg sad dér på sengen, rejste mine nakkehår sig først og fremmest på grund af lighederne med vores sag. 
	Vi havde en mand, der bortførte børn. Der var tegn på kannibalisme. Vi havde konsulteret en clairvoyant kvinde, der så et menneske, hvis liv var fokuseret på smerte — på at modtage smerte, på at forvolde smerte. Disse ting var Fishs adelsmærker. Han havde voldtaget, myrdet og fortæret adskillige børn. Han havde slået sig selv med ni-halede katte og med et banketræ, han havde hamret søm i. Han havde stukket nåle i sit underliv, nogle gange som bodshandlinger for det han havde gjort mod de små børn. Da han blev pågrebet og undersøgt, viste røntgenbillederne ikke mindre end 29 nåle, der sad dybt i hans underliv — i lysken, tæt ved endetarmens bag- og forvæg, nær blæren og i en klynge tæt ved halebenet. Nogle af nålenes tilstand viste, at de formodentlig havde siddet derinde i en årrække. 
	Han var ikke en mand, der interesserede sig for, hvad vi forstår ved seksuelle relationer med børn. Han ønskede at forvolde smerte, og det var hans primære “seksuelle relation.” Det havde han lært på det børnehjem, hvor han voksede op, og hvor de tog seks drenge ad gangen og piskede dem, den ene efter en anden, mens de andre så til. Selv daterede han tydeligt over for en psykiater sin første seksuelle oplevelse til syvårs alderen og beskrev den som den lystfølelse, der udsprang af at få pisk og se andre få pisk. 	
	Samtidig var han belastet med en psykopatologisk genetik. Hans onkel havde en religiøs psykose, hans halvbror var tvangsindlagt på et sindssygehospital, hans bror havde hydrocephalus, “vand i hovedet”; så havde han en søster, der efter Fishs eget udsagn “led af en eller anden sindssygdom”, og en mor der så ting og hørte lyde.
	Selv så han også ting og hørte lyde. Selv havde han også været indlagt på en institution, og der var meget, der tydede på en religiøs psykose. 
	Jeg bladede hen til de sider, der omhandlede hans forhold til Gud. “Jeg er Gud,” skulle han adskillige gange have råbt til himlen lige ude foran sit hus. De modstridende bodshandlinger var også udført for Guds skyld. På et tidspunkt var han besat af tanken om at kastrere og dræbe unge drenge som bod for sine synder, der bl.a. inkluderede kastration og drab på unge drenge. Han var besat af historien om Abraham og Isak og mente, Gud havde pålagt ham at ofre unge drenge. Hvis det ikke var meningen, ville en engel stoppe ham. I fængslet, da han afventede sin dødsstraf, var han blevet pågrebet in flagrante delicto med næven om sit erigerede lem, i færd med at masturbere til den lydelige messen fra en igangværende gudstjeneste. 
	Alt det var datid, langt væk og under alle omstændigheder så langt ude, at en dimension af utroværdighed stillede sig imellem mig og en virkelig ubehagelig oplevelse her på hotellets seng. Med andre ord gennemgik jeg hans sagsmappe med en vis distance. Men da jeg pludselig læste, at hans yndlingsprofet var Jeremias, sank jeg en klump. For var det ikke det, Sam havde sagt? Var der ikke indløbet et Jeremias citat eller to på politiets telefonbåndoptager?
	Jeg snuppede røret og trykkede på kode 1. Sams sekretær tog røret.
	“Hej, Janina, det er Fanny — har du Sam i nærheden?”
	“Han og Lisa og Kenneth er nede på Blair Square. De har fundet drengens hoved og testikler i en skraldespand på herretoilettet ved undergrunds­banen.”
	Jeg sank endnu en klump. Albert Fish spiste ikke testikler. Det havde han udpenslet. De var for seje.	
	“Vil du sige, jeg har ringet, og at det haster? Jeg sidder her og venter på, at han ringer tilbage.”
	Jeg snuppede en Vecchia til og bladede i bunken, indtil jeg kom til det Fish-brev, der omhandlede mordet på fireårige Bill Gaffney, som i årevis var forblevet uopklaret, indtil tilståelsen faldt få dage efter domsafsigelsen. Fish havde bortført ham og taget ham med til et hus, der stod alene. Det lød forkert. “Et hus der står alene.” Det lød som en forkert oversættelse. Kunne man virkelig sige det? Lige meget. Det var det tomme hus, han havde nævnt i første brev. Jeg skrev det ned, med tankerne både på det grå hus og det andet hus, Gro Mari Bjørke havde nævnt. 	
	I huset, der stod alene, havde han taget tøjet af drengen og bundet ham på fødder og hænder og kneblet ham. Sådan havde han efterladt den fireårige dreng natten over, var gået hjem og først kommet igen dagen efter omkring kl. 14.00, medbringende sit “helvedesværktøj”, som han kaldte det: en slagterkniv, en flækkekniv og en fukssvans og dertil en ni-halet kat, som han selv havde lavet. Så piskede han drengen på bagdelen til blodet løb ham ned ad benene. Fish skar ørerne af ham, så næsen, så skar han munden op fra øre til øre. Stangede hans øjne ud. (“På det tidspunkt var han død,” havde Fish hævdet.) Så stak han en kniv i maven på ham, satte munden til såret og drak hans blod. Han skar drengen op og smed de legemsdele, der ikke smagte ham, i vandet. Samme dag lavede han en sammenkogt ret af hans ører, næse og dele af hans mavemuskulatur. “Jeg tilsatte løg, gulerødder, roer, selleri, salt og peber. Det var godt,” havde han skrevet i et brev til sin advokat, som denne offentliggjorde d. 24 marts 1936. “Så tvedelte jeg hans bagdel, skar hans “abe” og hans klunker af og vaskede dem først. Jeg lagde baconstrimler på hver balle og lagde det hele i ovnen. Så skrællede jeg fire løg, og da kødet havde stegt et kvarters tid, hældte jeg en liter vand over det til sovs og lagde løgene ved. Jeg slog hans bagdel hyppigt med en træske. For at kødet skulle blive dejligt saftigt. Efter omkring to timer var hans bagdel dejlig brun og gennemstegt. Jeg har aldrig prøvet en stegt kalkun, som smagte halvt så godt som hans dejlige, lille, fede bagdel. Jeg spiste det hele på fire dage. Hans lille abe smagte sødt som en nød, men hans klunker kunne jeg ikke tygge. Smed dem i toilettet.”
	Når virkeligheden byder på et menneske som dette, er det så ikke allernemmest bare at afvise den, vende ryggen til den og begrave sig i en statistik, der tydeligt viser, hvor mange børn vi får, hvad vores yndlingshobbier er og hvor mange kæledyr en gennemsnitsfamilie har? For rent statistisk er det jo usandsynligt at møde en person som Albert Fish. Selv jeg møder sjældent et menneske, som bare ligner Albert Fish. Det er simpelthen usandsynligt.
	Endnu mere usandsynligt virker det, at så syg en person var så dygtig til at være syg. Albert Fish var aldrig blevet fanget og dømt for mordet på Grace Budd, hvis det ikke havde været for en lille detalje med et bomærke på en konvolut, der indeholdt et af hans obskøne breve. Og de andre mord — ingen ville have kunne bevise nogetsomhelst, hvis han ikke selv havde tilstået. Han ville fanges og sone, og han ville ikke fanges. Han begik sine modbydeligheder for Guds skyld og udførte sine bodshandlinger, bagefter, ligeledes for Guds skyld. Han elskede at hade, han var infantil, og han var en gammel mand. Han var lige så modsætningsfyldt, som vores gerningsmand var. Og lige så umulig at profilere. Hvem ville nogensinde have troet, hvis de kiggede på hans værker, at de var begået af en ældre familiefar? Ingen. Pludselig slog det mig. Jeg snuppede min PDA og trykkede på kode 1. Sam tog den med det samme.
	“Hvorfor har du ikke ringet tilbage,” spurgte jeg, urimeligt anklagende.
	“Jeg er lige kommet ind ad døren.”
	“Janina fortalte mig om det. Detaljer?”
	“Ingen endnu, vi fandt hans hoved og hans testikler, og det hele er hos Lisa.”
	“Har du noget at skrive med?”
	“Selvfølgelig.”
	“Det drejer sig om det brev — du må spørge Frosh-faren, hvad hedder han...?”
	“Michael.”
	“Du må spørge ham, hvem der kunne have haft hende på skødet, mens de ikke så til.”
	Så fortalte jeg ham, så kortfattet jeg kunne, om Albert Fishs breve og om de ligheder, jeg havde fundet mellem dengang og nu. Han bekræftede, at de citerede bibelsteder var fra Jeremias. Og bagefter spurgte han, præcis som jeg havde ventet:
	“Interessant — men hvordan skulle det kunne hjælpe mig —  lige nu?”
	Jeg fortalte ham om huset, der stod alene, om hvordan Albert Fish havde brugt afsidesliggende huse, der ikke var i brug. Jeg mindede ham om det grå hus, som Gro Mari Bjørke havde nævnt. Og det andet, med slyngplanterne.
	“Og så det allervigtigste. Hver gang han havde lavet noget, flyttede han. Når han havde lavet noget rigtig brutalt, flyttede han til en anden stat. Han boede i 23 forskellige amerikanske stater. Det, jeg prøver at sige, er, at du skal få Loretta til at dykke ned i den paneuropæiske database og i FBIs — for de tidligere mord, han har begået, har han ikke lavet her i staten---” Sam afbrød:
	“Stop lige lidt, ikke? Altså nogle gange tror jeg, du tror, vi er idioter herinde. Men jeg kan oplyse, at Loretta er langt inde i den paneuropæiske.”
	“Fint. Men der er også en anden ting: Albert Fish var gammel, du må glemme alt om aldersprofilen. Ham her kan være en gammel mand. Og så skal du skynde dig — jeg vil nemlig tillade mig at gå ud fra, at det han har lavet her er tilstrækkeligt brutalt til at kræve en flytning.”
	“Ja, ja, ja, ja, ja!” snerrede han. “Det er alt sammen meget godt, Fanny — men jeg har ikke brug for flere fornemmelser. Jeg skal bruge noget meget, meget konkret. Lidt blod, lidt sæd, lidt hår, lidt fiber — noget genkendelse.”
	“Det må du selv finde. Men jeg vil stærkt anbefale, at du holder op med at udspørge alle og enhver og--” Han afbrød vredt:
	“Nu stopper festen! Jeg udspørger da ved Gud ikke alle og enhver, jeg udspørger dem, jeg skal, og lige nu har jeg altså et godt øje til to pædofile psykopater uden alibier — og i øvrigt skal du ikke blande dig i det.” Igen kunne jeg høre hans mundvand bruse. 
	“Jeg blander mig ikke. Jeg anbefaler. Og jeg anbefaler, at du koncentrerer dig om at finde ud af, hvor han har været sidst. Hvor er børn sidst forsvundet sporløst og uforklarligt, hvor er deres knogler og deres hoveder dukket op?”
	Han sagde ikke noget, så jeg fortsatte:
	“Loretta skal sammenligne kommunernes sygesikringsregistreringer, hvornår nogen er flyttet i forhold til sidste lignende episode. Og så bliver du nødt til at bide i det sure æble — sæt nogle mænd på at finde ud af, hvor der ligger afsidesliggende grå huse, som ingen bor i.” 	“Mmmm,” brummede han og lød modfalden. Jeg fortsatte:
	“Har Frosh-familien læst det her brev?” 	“Nej, siden de første kom, har den betjent, der bevogter huset, snuppet dem lige fra postmandens hånd. Michael Frosh har selv bedt om det.”
	“Fint. Husk at spørge, hvem der kunne have haft hende på skødet, når de ikke så til. Jeg tænker videre. Ring og fortæl mig, hvad Lisa finder ud af.
	Jeg lagde på og sad lidt og stirrede ind i væggen. Jeg kiggede på mit ur. Klokken var 16.00. Og jeg var ikke sulten. Jeg besluttede mig for at bruge resten af dagen til at nærlæse hele Albert Fish-mappen. Jeg kiggede på papirerne, der lå spredt i et rod på min seng. Pludselig faldt jeg hen. Men fór sammen, da PDAen summede. Det var Sam.
	“En femårig dreng fra Lower Weston er forsvundet på vej til skole. Marcus Greco, hedder han.”
	“For hvor lang tid siden?”
	“Skolen ringede hjem til forældrene kl. 09.30, han skulle have været i skole kl. 09.00. Forældrene ledte efter ham et par timer og ringede først for en halv times tid siden. Det var faren, der ringede, hønefuld.”
	“Var det derfor, han først ringede nu?”
	“Det går jeg ud fra. Det lader til at både moren og faren er dybt alkoholiserede. Hvad skal jeg dog gøre?” Han lød helt fra koncepterne. “Hvad fanden skal jeg gøre? Det her kører bare, og jeg sidder her og mangler sådan cirka 400 mand? Jeg kan slet ikke styre det. Hvad skal jeg gøre?”
	“Du skal søge i den paneuropæiske, indtil du finder en forbindelse, og når du har fundet den, så skal du få inddraget EFBI — du kan også prøve at ringe med det samme.”
	Han sukkede i røret. Og så begyndte han at smågræde. “Alle de forældre, de driver mig til vanvid. De ringer hver dag, hele tiden, og de spørger, og de spørger, og de græder, og de trygler, og de truer mig. Hvis jeg ikke, og kan jeg dog ikke, og hvad i alverden vi laver herinde — det spurgte Grecos pissefulde mor om. Jeg havde hende i røret i en time, og hun snøvlede og græd og gentog sig selv. O kurwa! Hvad fanden skal jeg stille op?”
	Han standsede for at trække vejret, men fortsatte, før jeg kunne nå at sige noget:
	“Frosh han fritter og tager noter og går mig på klingen og ved allerede for meget og inddrager mig i logisk ordkløveri, jeg slet ikke kan hamle op med, og Glebokies mor har ringet og grædt en tre-fire gange i dag. Hun trygler mig om at sige, det er løgn, at det er forkert, at det er en anden og--” Han stoppede. Jeg hørte en stemme i baggrunden. Så kom lyden af telefonrøret, der blev lagt på bordet. Jeg ventede. Der gik et stykke tid. Så skramlede røret igen, og jeg hørte hans åndedræt.
	“Sam?” prøvede jeg.
	“De har fundet Jimmys knogler.” Han tog en dyb vejrtrækning. “Altså det ved jeg ikke endnu, men det må jo være hans. De lå i en pose fra Walmart og stak ud fra den skraldespand lige ud for indgangen, hvor jeg plejer at smide brugte skumplastkrus ... ved du hvad, jeg kan simpelthen ikke holde til det her, jeg løber nu.” Han lagde på. Jeg sad lidt og tænkte. Så ringede jeg til John Smith.
	“Du bliver nødt til at give Sam noget hjælp. Det er lige før, han skal indlægges. Hvis du vil have noget ud af ham, så får du en anden til at tale med de døde børns forældre. Sam kan simpelthen ikke holde til det. Han er din bedste kriminalkommissær, og du skal passe på ham.”
	“Jøsses dog — er det så galt?”
	“Han kan ikke klare det med børnene, han går i stykker. Jeg vil ikke have, du siger, jeg har ringet. Det her er mellem dig og mig. Find en anden.”
	“Jeg skal se på det. Men, øh, Fanny — Sam har nævnt, du ville tale med Cormio Vittantonio for os?”
	Jeg vendte øjne. Det kunne han heldigvis ikke se.
	“Ja,” sagde jeg tålmodigt. “Når han kommer hjem fra ferie.”
	Jeg lagde røret på og sandede, at jeg kun ville én ting: tilbage. Jeg ville tilbage til Cornwell. Jeg ville hjælpe Sam med, hvad jeg nu end kunne tilbyde. Og så ville jeg frem for alt — passe på ham. Jeg løftede røret og ringede til luftfartsselskabet. De havde en afgang i morgen kl. 09.00, med mellemlanding i London, ankomst i Cornwell International kl. 22.30. Det passede perfekt. Okay, jeg måtte afslutte før tid, men det kunne nok lade sig gøre. Jeg ændrede min reservation til næstfølgende dag. Så ringede jeg til Artur. Han var altid lidt mere fremkommelig end Bob, der bag sit dannede ydre havde et temperament, der fik mit til at ligne en ren siesta. Jeg forklarede ham situationen og bad ham overtage mit foredrag om The Hillside Strangler. Jeg skulle nok bånde et foredrag om Albert Fish (hvis jeg da kunne finde ud af at håndtere Akademiets avancerede udstyr), som de kunne spille af i morgen. Han slog sig lidt i tøjret og bebrejdede mig sporadisk min manglende deltagelse. Jeg talte lidt om prioriteringer. Han forstod. Jeg lagde på. Hældte en Vecchia op og gik videre med at sortere papirerne. Fire timer senere var jeg færdig og havde genopfrisket hver eneste detalje, der havde med Albert Fish at gøre. Jeg vidste, der var forbindelser mellem ham og hans efterligner, der ville vise sig vitale, men som endnu ikke var gået op for mig. Det gjorde mig utålmodig og rastløs, så jeg besluttede at ringe ned efter noget aftensmad og vendte mig mod hotellets telefon. Det ærgrede mig, at jeg ikke havde spurgt efter den lille lugtløses navn. Jeg bestilte grillede blæksprutter, tomatsalat og tør hvidvin og satte mig til at håbe.
	Da den trinde stuepige kom med min bakke, ærgrede jeg mig, men tog mig dog sammen til at spørge:
	“Den meget unge piccolo, som arbejder her — kan du fortælle mig, hvad han hedder?”
	“Alberto Pesco,” svarede hun forekommende og stillede bakken på glasbordet.
	“Er han på arbejde i dag?” prøvede jeg skamløst. 
	“Desværre, han holder fri,” svarede hun venligt og forlod værelset på en måde, der forsvarede hotellets priser. 
	Jeg kiggede kort på blæksprutteringene og snuppede så PDAen. Artur nærmede sig de tres og dermed grænsen for, hvad jeg tog med i seng, men store dele af ham var stadig gevaldigt brugbare.
	“Kunne du ikke smutte forbi senere? Så kan du hente båndet, og så kan vi lige ... snakke lidt?”
	Han grinede sjofelt. 
	Men jeg havde jo også kendt ham i mange, mange år.

 
19


I flyet fik jeg en hel stolerække for mig selv, så efter frokosten (skinkebov med coleslaw, som var uspiselig), bundede jeg en dobbelt Calva og lagde mig ned for at sove. Men selvom jeg havde fået natten til at gå med at bemande både et avanceret video-udstyr og en ældgammel og temmelig krøllet FBI agent, var jeg ikke særlig træt. Jeg var rastløs. Og jeg var rastløs, fordi der stadig var noget i baghovedet, der bankede på for at komme ind i min bevidsthed. Men den havde lukket og slukket, og der var ingen forståelse. Jeg prøvede at hente et par underholdende minder frem, for det nyttede ikke at forcere noget, som ikke var klar til at komme op til overfladen. Jeg havde engang begået den dumhed at tage på weekend på en svensk ødegård sammen med Lisa, og jeg ved ikke, hvordan det skete, men pludselig sad vi på hver sin side af et veldækket spisebord og prøvede at komme i tanker om, hvilken bilmodel der var opkaldt efter en italiensk ø. Vi tænkte, og vi tænkte, og vi tog os til panden, og vi mistede appetitten, og timerne gik, og vi blev bare ved med at være blanke. Dybt frustrerede gik vi i seng, og jeg vågnede midt om natten, satte mig op og sagde, “Capri.” Så styrtede jeg ind på hendes værelse, vækkede hende brutalt og råbte, “Ford Capri,” hvorefter hun faldt lykkeligt i søvn. Men sådan er det. Det vi vil huske, det vi vil vide eller opdage — det kommer, når det vil, ikke når vi vil have det. Så det var bare om at give tankerne lov at lege. Mine valgte lige nu at lege med Artur.	
	Bag mine lukkede øjne tog Artur tøjet af og tøjet på. Det var det rævegrin, han sendte mig, mens han trak i sine bukser, der var det mest fornøjelige. Så tonede piccoloen frem, hans stramme sorte bukser, hans lille, faste røv og så de dér brune hundeøjne. Flamenco. Nu dansede vi Flamenco i en baggård, og han svang mig rundt med den dér ...? Hvad er det, de har, latinske mænd? Fyrighed. Han svingede mig rundt med en fyrighed, der gjorde mig guddommeligt udødelig. Lidenskab. Fyrighed. Om det så var deres navne, så var også de fyrige — jeg havde prøvet en Antonio DeLuca, en Carlo Fatesco, en Giorgio, en Paulo, men ikke lille Alberto Pesco.
	Alberto Pesco. 
	Alberto Pesco?
	Jeg satte mig op og så rundt. Snuppede Fish-mappen fra kalveskindstasken og sad lidt med den i skødet. Hvis jeg ikke tog meget fejl, betød “Pesco” — fisk — på italiensk. Og Alberto, det gav jo sig selv. Min lille piccolo hed Albert Fish på italiensk. Hvad hed så Albert Fishs efterligner? Han måtte jo have et navn, og hvis han virkelig identificerede sig med Fish i den grad, jeg frygtede, ville han så ikke have taget et lignende navn? Albert Fish havde brugt forskellige navne til forskellige handlinger. Det eneste, jeg umiddelbart kunne huske, var Robert Fiske, og det var ikke så svært at forstå, hvorfor jeg huskede det. Så var der noget med “Hamilton”. 
	Jeg slog mappen op og prøvede at finde det stykke papir, der opremsede hans mange aliaser. Dér: Robert E. Hayden. Robert Fiske. Frank Howard. James W. Pell. Thomas A. Sprague. Hamilton var hans rigtige navn, som han senere havde udskiftet med Albert. 
	Jeg snuppede fly-telefonen og ringede til Sam. Janina tog røret. Hun vidste ikke, hvor Sam var. Jeg gav hende alle navnene og bad hende sige til Loretta, at hun skulle søge på dem og alle kombinationer af dem. Jeg forklarede hende kort hvorfor og lagde på.
	Men jeg var stadig rastløs. Der var mere. Bare jeg dog havde haft en bog. En kærlighedsroman, noget afledning, der krævede, at jeg i hvert fald overfladisk kunne tænke på noget andet. Jeg snuppede flymagasinet fra lommen foran mig. Der var et forfatterinterview med en ung kvinde, der havde ladet sig fotografere halvnøgen, lænet op ad en gammel radiator. Der var en artikel om højlands malt-whisky, og hvordan de bryggede det. Billederne fra lagringskældrene var flotte og lidt uhyggelige. Så kom en reportage med en børnefamilie, der havde holdt jul med renerne i Lapland. “Vi tissede i sneen,” lød billedteksten til et af de mange billeder, familien selv havde taget. Så kom en kortfattet oversigt over reglerne for virtuel håndbold. Derpå fulgte fire farvestrålende opslag om en abstrakt klatmaler fra Boise, Idaho. De fik mig uvilkårligt til at ryste på hovedet. Hvad skulle man dog med det, det så jo herrens ud. Mine vægge var prydet med naturalisme. Jeg vil vide, hvad jeg ser, jeg vil ikke gætte. Og jeg vil vide, at der er håndværk bag. David Rech, hed han og havde selvfølgelig gråt hår og røg pibe. Han var begyndt som husmaler, læste jeg, men havde gang på gang måtte gribe sig i at begå graffiti, når hans opgave blot lød på et indgangsparti, som skulle være terracotta-farvet over det hele.
	Jeg sænkede bladet langsomt. “For helvede, Fanny,” sagde jeg højt til mig selv, så kvinden i blåt business tøj på den anden side af gangen løftede hovedet og kiggede på mig. 
	“Undskyld,” sagde jeg og snuppede igen flyets telefon. Janina tog røret. 	“Ved du ikke, hvornår han kommer?” 
	“Øjeblik,” sagde hun og lagde røret. Jeg kunne høre, hun rejste sig og gik hen mod døren. Så kom lyden af stemmer.
	“Berkowic,” sagde Sam så pludselig i mit øre.
	“Var Frosh-huset ikke nymalet?” spurgte jeg uden yderligere introduktion.
	“Jo,” svarede han. “Indvendig, og vinduesrammerne udvendigt.”
	“Og børnehaven?”
	“Også den.”
	“Og hvad med, hvad hedder han, Marcus ...?”
	“Marcus Greco.”
	“Hvad med hans hus, hans forældres hus?”
	“Det har ikke været malet i flere hundrede år, det kan jeg godt fortælle dig.”
	“Hvad så med den skole, han gik på? Var den nymalet.”
	“Det har jeg sgu ikke tænkt på, hvorfor tænker du på det?”
	Jeg sukkede. “Albert Fish var maler. Han kom i kontakt med mange af de børn, han bortførte, fordi han mødte dem gennem sit arbejde — han brugte også mange andre metoder, selvfølgelig, men hans arbejde var en af dem.”
	“Vi har afhørt den maler, der malede Frosh-huset og special–børnehaven.”
	“Det var den samme?” næsten skreg jeg i telefonen.
	“Ja, men slap lige helt af. Han er gammel, flink mand, og i øvrigt havde han et alibi.”
	“Hvilket?”
	“Han var sammen med sine børn.”
	Jeg tabte mælet og rystede bare på hovedet. De havde næsten alle sammen alibier, og det viste sig altid, ved nærmere eftersyn, at deres alibier ikke var en pind værd. Sam fortsatte:
	“Jeg er meget mere interesseret i præsten og gymnastiklæreren, de har triggere, de har rotter på den øverste, de er brandhamrende pædofile, de har børn omkring sig, de har--” Jeg afbrød ham:
	“Sig mig engang, har de ikke navne, de to?”
	“Præsten og gymnastiklæreren? Jo, da, men jeg har en 400 navne svirrende omkring mig, og jeg roder rundt i dem. Og så kender jeg ikke andre præster og gymnastiklærere, så det er nok til mig.”
	“Hør her. Jeg tror ikke på din præst og din gymnastiklærer. Jeg har tre dage uden aftaler af nogen art. Og dem vil jeg bruge til at finde ham her. Jeg vil råde dig til at få fat i ham maleren, hvad hedder han...”
	“Bertal Sifh.”
	“Hvor kender jeg det navn fra?”
	“Det var ham, hvis kone jeg skød, det assisterede selvmord..?”
	“Jamen, Sam!”
	“Hvad nu?”
	“Er du rigtig klog? Hans kone begik et brutalt selvmord — og du er ikke interesseret?”
	“Hans kone fik mig til at skyde sig to dage efter, at Ellen Frosh var forsvundet,” sagde Sam irriteret.
	Det var selvfølgelig triggeren vi talte om. Det der udløser handlingen. Forud for en forbrydelse af voldelig karakter er der altid foregået noget i svinets liv, som har gjort ham så oprørt, at han har følt sig tvunget til at føre sin fantasi ud i livet. Triggeren kan være hvadsomhelst, som har slået ham ud, som han ikke kan klare, som får ham til at føle sig som et offer for en uretfærdighed. Det er sædvanligvis ægteskabs- eller arbejdsproblemer. Men det kan være alt mulig andet. Vi havde en fyr, som gik på mordtogter hver gang hans kone blev gravid, for eksempel. Men fængselsophold eller institutionsforvaring, hvor en karakterafviger i lang tid kan pleje en detaljeret fantasi, overflødiggør tit deciderede triggere. 
	Jeg mente naturligvis, at vi her havde en åbenbar trigger, så jeg fortsatte:
	“Hans kone forsvandt før Ellen Frosh blev bortført. Vil du godt se at få ham ind, med det samme? Jeg skal lige sove lidt, når jeg kommer hjem, så vil jeg gerne have en lille snak med ham — i morgen tidlig, nej, få ham ind nu, hør her, jeg prøver at sove lidt nu, og så tager jeg ham omkring kl. 04.00 i morgen.” Mens jeg talte, huskede jeg pludselig, at også Albert Fishs underlige adfærd var accelereret så mærkbart, da hans kone forlod familien, at hans børn lagde mærke til det. Men jeg sagde ikke noget.
	“Jamen, jeg har jo afhørt ham!” fortsatte Sam.
	“Ja, og nu vil jeg gerne gøre det. Vil du være så venlig at få ham ind?”
	Sam brokkede sig og slog sig i tøjret og påstod, at han ikke havde noget at få ham ind for.
	“Ved du, hvad du gør,” sagde jeg så lavmælt, jeg kunne. “Du får en skriftprøve fra ham, en underskrift eller et eller andet, og så sender du den til skriftgenkendelse og ser, om der er en match til de obskøne breve, dem der matchede sagens nr. 13311. Hvis der ikke er nogen match, så lad være at tage ham ind — okay?” Sam sagde ikke noget, så jeg lagde på. Sad lidt og tænkte. Sam havde selvfølgelig sat sig for, at det var præsten og gymnastiklæreren, der var interessante, og jeg kendte godt den impuls. Når man først har sporet sig ind på noget og har brugt tid på det, så er det altså svært at slippe det igen. Det er derfor politiet så ofte bliver kritiseret for at have “skyklapper” på. Kritikken er velbegrundet, men fænomenet er særdeles forståeligt. 
	Jeg ringede til Lisa. Hun fortalte mig meget kortfattet, at hun intet havde at tilbyde andet end, hvad jeg vidste — at begge mord var begået af den samme mand. Også den retarderede drengs hoved var efterladt i pertentlig stand, tørret om næsen og med håret i orden. Også han var blevet skåret op af en Fluger sav. Og heller ikke her havde de hverken blod eller sæd eller fibre, der kunne bruges til noget som helst. Ingen maling, ingen spor, ingenting. 
	“Jeg skal afhøre en mand i nat kl. 04.00,” begyndte jeg. “Jeg skal bruge Glebokie-drengens hoved — eller Ellens hoved? Jeg går ud fra, du stadig har hende i dybfryseren?”
	“Du kan da få dem begge, bare ikke mere end et par timer,” grinede Lisa.
	“Så giv mig dem begge to, kan du møde mig omkring kl. 03.30 i Sams afhøringslokale og tage hovederne med?”
	“Alt for dig, Fanny — men så skal du også love mig at gå på Giorgio’s med mig og spise and á l’orange.”
	“Når vi er færdige med det her, det lover jeg.”
	“Okay! Vi syns!” Hun lagde på, og jeg bildte mig ind, jeg hørte røret grine. Jeg kiggede på mit ur og besluttede, at jeg blev nødt til at sove lige nu. Jeg skyllede en Melatonin ned med de par dråber mineralvand, jeg havde tilbage fra frokosten. Så kom aftensmaden. Den var brun. Hvad den derudover bestod af, ønskede jeg ikke at vide. Jeg viftede den væk, tog sovebriller på og lagde mig ned. Jeg tænkte på malere, maling, malerrester, grå vægmaling, grå huse, grå gamle mænd. Og så sov jeg. Før jeg vidste af det, vækkede en stewardesse mig og bad mig rette stolen op og spænde min sikkerhedssele. Nedenunder lå lysbadede London og ventede på at byde mig velkommen til en times neonoplyst ophold i en kø i Heathrow. Jeg kunne ikke vente.


20
		
Jeg troede, det flimrede for mine øjne. Men det var bare finregn, der drev og sivede gennem mørket. Himlen dryppede igen på Cornwell som stille gråd.
 	Klokken 23.30 svingede jeg endelig ind i min carport og slukkede motoren. Da jeg tog nøglerne ud af tændingen og skulle til at åbne døren, fik jeg pludselig en voldsom aversion mod mit hus. Jeg så på det, som det henlå i mørke og vægrede mig ved tanken om, at jeg skulle derind og sove. Alene. 
	Francis Zanf var alt for levende i mit hoved, og samtidig huskede jeg også alt for godt den fornemmelse, det gav i min fod, da jeg puffede til ham, og han var stiv som et bræt. Jeg gøs og ringede til Sam, der var ved at gå i seng. 
	“Vil du gøre mig en tjeneste?”
	“Hvad?” spurgte han forbeholdent.
	“Vil du ikke nok komme og sove her? Jeg sidder i min bil ude i carporten, og jeg tør ikke sove i huset alene. Det er lige før jeg ikke engang tør gå ind.”
	Han brummede lavmælt på polsk. Sagde han havde taget pyjamas på. At han lige kunne nå en 2-3 timer på øjet. 
	“Du skylder mig en tjeneste,” tryglede jeg. “Jeg tog med dig ud på affaldssorteringen, da du havde brug for selskab.”
	“Okay, okay,” sagde han og lagde på. Jeg snuppede weekendkufferten, kalveskindstasken og min frakke, steg ud af bilen og kiggede på huset. Det virkede fremmed. Det lignede ikke mit hus, men noget fremmed, tomt og truende. Jeg stod lidt og kiggede. Så tog jeg mig sammen, låste mig ind, larmede så meget som muligt, og skyndte mig at tænde alt lyset i køkkenet. Jeg satte Bachs 6 Cello Suiter på og skruede helt op. Så stod jeg stille; og snusede i alle retninger, som et dyr. Alt hvad jeg kunne opsnuse var renhed og en svag sæbeduft, sikkert fra rengøringsfirmaets professionelle rengøringsmidler. Jeg noterede mig telefonsvarerens blinken. Så snuppede jeg min stunkæp fra tasken, aktiverede den og gik ind i stuen, tændte lyset, stod og kiggede rundt. Jeg gennemgik det hele — kiggede under sofaen, bag gardinerne, bag døren. Som en anden idiot. Hvad jeg ledte efter, aner jeg virkelig ikke. Det var jo næppe Francis Zanfs lig. Jeg prøvede at irettesætte mig selv, men lige meget hjalp det. Jeg gik ind på kontoret, slog døren op, tændte lyset, stod lidt og kiggede rundt, checkede bag døren og gardinerne. Jeg var latterlig, og jeg vidste det. Badeværelset, bag bruserforhænget, bag døren. Følte mig tåbelig. Jeg gik videre, tændte lys, hvor jeg kom frem, lod lyset brænde. Gæsteværelset, bryggerset, pulterkammeret. 
	“Hold nu op, Fanny,” sagde jeg højt til mig med en påtaget myndighed, der ikke formåede at skjule, at min stemme rystede hørligt på tværs af den opskruede cello. Jeg kom til soveværelset. Jeg tændte lyset, jeg var næsten rolig nu, men så frøs jeg fast og stod som naglet til jorden. 
	For dér i min seng lå Eisik. Hans hoved lå på mine to puder og stak op over dynen, som han havde svøbt tæt om sig.
	Han smilede. 
	Jeg gloede på ham i et antal uendelige sekunder. Så tog jeg mig sammen og flåede dynen af ham og skreg nogle forbandelser, jeg ikke lige husker. Jeg nåede ikke så mange, før jeg igen tav.
	Den gamle mand. Han var lille, tynd og helt nøgen, hans hud hang om hans udpinte stillads som gardiner, draperier, tekstiler krøllet sammen som ubrugelige vareprøver. Den løse og slappe hud var en sær kontrast til hans lem, der stod op fra midten af søen af hud, som en fakkel, et cylindrisk budskab om liderlighed til døden og på tværs af al fornuft. Jeg tog et skridt tilbage og stod igen som fastfrosset.
	“Jeg er også en synder,” råbte han og smilede et smil, der ikke var venligt. Han var nødt til at råbe, ræsonnerede jeg, hvis jeg skulle kunne høre ham. Jeg bandede Bach langt væk. Eisik lå på en af sine hænder og blev liggende, som om det var helt i orden at ligge nøgen i min seng med en kæmpe erektion. “Din skam skal ses, dit ægteskabsbrud og din vrinsken, din skamløse utugt,” sagde han smilende, næppe hørligt. Jeg tog endnu et skridt tilbage, men kunne ikke tage blikket fra ham.
	“Men jeg vil være en synder som du,” råbte han og svingede langsomt benene ud af sengen, alt for adræt til sin alder, og satte sig op, så folderne i hud-søen ændrede form. Nu kunne jeg se, han havde en grensaks i den hånd, han havde ligget på. Og nu genkendte jeg stemmen. Der var ingen tvivl. Det var Eisik, der i ugevis havde indtalt sine bibelbeskeder om synd og sex. Og nu ville han tydeligvis selv have noget. Jeg tog et tredje skridt tilbage.
	“Hvad er der med dig, lille Fanny? Kan du ikke lide mig?” Han rejste sig. Jeg bakkede ud i gangen. Pludselig sprang han efter mig; jeg vendte mig og løb ud i køkkenet, om på den anden side af køkkenbordet. Over for mig smilede han, med lemmet løftet over bordkanten som en nazi-hilsen fra en dværg.
	“Kriminalkommissær Berkowic kommer om et øjeblik,” råbte jeg uden at tage blikket fra ham. 
	“Ham har du også kneppet med, din forbandede so,” snerrede han højt. Men så smilede han igen.
	“Jeg er hurtig,” sagde han. “Jeg er lige som en ung mand, ind og ud og så sprøjter jeg. Hvad er det med dig? Kan du pludselig ikke lide det mere?”
	Han begyndte at gå efter mig rundt om bordet. Jeg blev stående med stunkæppen i stilling. 
	“Tror du ikke, jeg ved, hvad du ligger og laver her i huset? Tror du ikke, jeg har set, hvordan du ligger derinde i sengen — og gør?” Jeg fik kvalme, men fokuserede på stunkæppen. Jeg burde fortælle ham, at det her var mit hus, og at han, jamen, han var sindssyg. Nu stod han foran mig og huggede med grensaksen i luften ud for mit ansigt. Jeg tog et skridt tilbage. 
	Han fulgte efter. “Du og Michelangelo har stillingen til fælles. Det tog ham lang, lang tid at male det Sixtinske Kapel.”
	Jeg prøvede at regne ud, hvad han mente, og må et øjeblik havde sluppet koncentrationen, for pludselig snuppede han en gryde, der stod på mit komfur og slog mig i hovedet. Et øjeblik blev alt omkring mig tåget, jeg tabte stunkæppen, og snart lå jeg på ryggen ind over mit køkkenbord med en grensaks virrende for øjnene og hans nøgne draperier foldet over mig. Jeg mærkede hans lem blive trykket op i mit skræv og så hans ansigt væve foran mig, hans øjne sejrssikre som de spillede rundt i hulerne, mens de undersøgte hver afkrog af mit ansigt med en blanding af fryd og afsky.
	“Horkvinde, fristerske,” hvæsede han. “Med besmittet attrå jager jeg nu efter kødelig lyst og foragter Herrens værdighed.” Han stak sin venstre arm op under min nederdel og rev mine silkeunderbukser op i den ene side og flåede dem ud til siden. 	
	“Horkvinden skal smage Eisik Malko,” hviskede han, og jeg prøvede at få mit knæ op i skridtet på ham, men vinklen var forkert. 
	“Skamplet, skændsel! Dine øjne er fulde af utugtigt begær og spejder uafladeligt efter synd; de lokker ubefæstede sjæle.” 
	Men da han hev mig lidt ned for at kunne stikke sit lem ind, sparkede jeg knæet op i skridtet på ham, så han røg tilbage og bukkede sig sammen. Jeg sprang ned og skubbede ham ind i komfuret. Han vaklede lidt og stønnede af smerte, tog sig til skridtet og bandede. Jeg samlede stunkæppen op og holdt den mod hans lår. Så ringede det på min dør. 
	Jeg løb derud og åbnede for Sam, der tabte kæben ved synet af min gamle gartner på køkkengulvet, splitternøgen og nu tilsyneladende reduceret til en gelatinøs udsondring, resterne af en erektion stadig tydelig. 
	Jeg har fået at vide, det ikke gør ondt. Det eneste stunkæppen gør, er at overvælde det neuromuskulære system med en øjeblikkeligt svigtende orienteringsevne og balance til følge. Blodsukkeret omdannes til mælkesukker, så ofret bliver ude af stand til at producere energi til sine muskler. Resultatet er lammelse. 
	Jeg havde glemt Bach, selvom celloen brølede rundt i huset. Men nu hørte jeg igen musikken. “Hold lige øje med ham,” råbte jeg, snuppede remoten og kvalte celloen, styrtede over til telefonen og ringede efter politiet. Jeg så i et glimt telefonsvarerens blinken og det røde tal, der angav antallet af beskeder: 245. Mens jeg tilkaldte politiet, slettede jeg alle beskederne med en enkelt kommando. Væk.
	Bag mig tog Sam sin pistol frem og stirrede målløst på den nøgne klat, der var min gartner. Og sådan blev han stående, til patruljevognen kom. I mellemtiden havde jeg fundet hans tøj. Det lå i min undertøjsskuffe. Det kunne dårligt være der, men dér havde han krammet det ned. Måske håbede han, at noget af karismaen ville smitte af.
	Jeg lagde hans tøj i en plasticpose og gav det til en af politibetjentene. Jeg gav den anden et tæppe, som han svøbte Eisik i, før han tog ham i favnen og bar ham ud i bilen. 
	Selvfølgelig var det Eisik. Kun en gammel mand kunne drømme om at bruge en telefonboks. Jeg checkede memoryen på min telefon og nedskrev numrene på de bokse, han havde ringet fra. 315, 13, 9, 214 og 24. Så ringede jeg til telefonselskabets 24-timers linie og fik oplyst, at 9, 24 og 214 ikke alene lå i Vest-Cornwell, men faktisk i en halvcirkel omkring mit hus, således at Eisik let kunne passe mig og min have samtidig. 315 og 13 lå i Cornwell Syd, hvor Eisik boede.
	Da politimændene var draget af med Eisik, skænkede jeg mig en velvoksen Metaxa, og Sam fremdrog sin lommelærke. Så sad vi tavse en stund og nippede til hver vores foretrukne. Sam skottede til mig i ny og næ. Jeg smilede spagt tilbage. Jeg kunne se, han ville gerne sige noget, men at det ikke var helt let at få ud.
	“Hvad?” spurgte jeg omsider. “Hvad tænker du på?”
	“Jeg ærgrer mig.” Han sukkede og lukkede øjnene. “Både præsten og gymnastiklæreren havde alibier for den morgen, den tredje dreng forsvandt. Præsten havde møde med et ungt par, der skal giftes, fra kl. 08.30-09:30. Bagefter hjalp han naboen med at afpelse en høne eller hvad det hedder — flå fjerene af den.” Han tog en lang slurk af sin lommelærke. “Og gymnastiklæreren trænede med et Old Boys turneringshold fra kl. 08.00-10.00.”
	“Hvad spiller sådan nogle?” Jeg tror nok, jeg spurgte bare for at høre lyden af en samtale. Han så forvirret på mig.
	“Hvem? Nårh. Jamen — fodbold, går jeg ud fra. Og så havde gymnastiklærerens Fluger sav i øvrigt aldrig bidt i andet end elm og birk.” Alt hvad jeg kunne finde på at sige til det, ville lyde hoverende og få Sam til at føle sig skidt tilpas, så jeg tav og smilede og nikkede og dyppede overlæben i Metaxa. Og det var sikkert også forkert. Så jeg gik videre til at mærke efter på det ømme sted på mit kranium, hvor gryden var landet. Jeg ville få en bule, kunne jeg mærke. Heldigvis var det en aluminiumsgryde.
	“Han tog fusen på mig,” sagde jeg, vel nærmest som en undskyldning for at jeg ikke engang kunne håndtere en gammel gartner. Eller også var det bare for at skifte emne. 
	“Han sagde, at jeg og Michelangelo havde stillingen til fælles. Og noget om det Sixtinske Kapel?” 
	Sam kiggede længe på mig, før han sagde:
	“Michelangelo lå på ryggen, da han malede det Sixtinske Kapel. Tak jak kaøda pierdolona dziwka.” Jeg kunne svagt skimte spyt-krusningen i hans mundvige. 

21

Sent om natten, tidligt om morgenen. Det er de bedste tidspunkter at afhøre mistænkte på. Mennesker er på én gang mere afslappede og mere sårbare, når hele deres system fortæller dem, at de burde være hos Morfeus. Og når den mistænkte ser, at vi arbejder om natten, så giver vi ham samtidig den besked, at det her er vigtigere end nattesøvn, at det her er top-prioritet. Alt i alt lægger det et pres på ham, som vi ikke kan opnå i dagtimerne. Og når der ikke findes konkret bevismateriale i en sag, er det ikke uvæsentligt, at presset på den mistænkte er både stort og vægtigt. 
	Men natten er ikke nok. Scenen skal også pyntes.

	Sam var på sit kontor, mens jeg sammen med to vagthavende betjente udstyrede afhøringslokalet. Vi tapetserede væggene med fotografier fra de myrdede børns huse, af børnenes tårevædede forældre, billeder af børnene selv i levende live og iført smil, der vidnede om tro på livet og glæde — billeder af resterne af de myrdede børn, deres knogler, deres hoveder, drengens testikler, alt sammen i detaljerede closeups fra forskellige vinkler.
	Den mistænkte sad aldrig for enden af bordet, altid midt i, med en af vore på hver side. Det var også med til at øge presset og skabe en klaustrofobisk stemning.
	Men iscenesættelsen af et godt forhør består af flere ingredienser. Vi lægger også altid en sagsmappe med den mistænktes navn prentet på forsiden med store fede bogstaver og fylder den med blankt papir, så mappen bliver så tyk som Prousts samlede værker. Det fortæller gerningsmanden, at vi har præcis den tyngde og den tykkelse på ham, og det overrasker ham, selvfølgelig, eftersom det er løgn. Men det nedbryder ham. 

	Lisa stod i døren med to små kvadratiske glasfiber-kufferter i hånden, der udgjorde scenens sidste touch.
	“Hvor vil du have dem?” spurgte hun usædvanligt muntert for et menneske, der har måttet stå op midt om natten for at udlevere to dybfrosne børnehoveder.
	Jeg stillede et lavt bord i en 45 graders vinkel fra, hvad der ville være hans synsfelt, og bad Lisa sætte hovederne på bordet. Jeg gik ind i Sams kontor, mens hun placerede hovederne, som jeg havde instrueret, og tog nogle dybe vejrtrækninger. De kunne ikke stå op af sig selv, så jeg ud af øjenkrogen, og hun måtte placere halsstykkerne i nogle små skåle.
	Meningen var, at han måtte dreje hovedet for at se børnehovederne. Hvis han var morderen, ville han ikke være i stand til at ignorere dem. Selv ville vi lade som om, de ikke var der, og i stedet observere hans non-verbale adfærd i forhold til hovederne — og hans perspiration, hans respiration.
	Denne gang havde jeg dog mine tvivl. Jeg havde anbefalet denne metode en million gange, efter John Douglas’ opskrift. Men de genstande, der tidligere havde prydet et lavt bord i en 45 graders vinkel fra mistænktes synsfelt, havde været mere neddæmpede. Det havde været mordvåbnet, for eksempel, en kniv eller en blodig mursten eller noget helt tredje. Jeg var ikke sikker på, at to afskårne barnehoveder ikke ville foranledige forhøjet puls og vejrtrækning hos de fleste? Og modsat — hvis manden var psykopat, var der store chancer for, at han slet ikke ville reagere. I hvert fald ville jeg selv have et stort problem, men regnede med, at hvis jeg satte mig på den anden side, så kunne jeg muligvis placere mig således, at Bertal Sifhs krop ville dække for udsigten til hovederne. 
	Det var ham, der havde skrevet det obskøne brev, han havde håndskrevet 24 forrykte breve i alt. Det havde Sam fortalt tidligere i nat, efter politiet var draget af med Eisik. Brevet til Frosh var skrevet med samme gamle skrivemaskine, som han mærkværdigvis havde brugt på en enkelt konvolut, der indeholdt et af de obskøne breve. En lille bitte fejl, i samme størrelsesorden som den, Fish oprindelig selv havde begået. Jeg satte mig i stolen over for Sam. 
	“Indicierne er der,” indrømmede Sam, som om det irriterede ham. “Han bor faktisk i et gråt hus. Det er gråt indvendigt og udvendigt.
	Jeg har sendt et par teknikere over til hans hus for at skrabe noget vægmaling af ydervæggene, men jeg skal bruge en dommerkendelse til både at tilbageholde ham, ransage huset og checke hans mave — med mindre han giver os lov.”
	“Hvor gammel er han?” spurgte jeg.
	Sam rodede i sine papirer, tog et af dem op og kiggede kort på det.
	“Han er 66.”
	Jeg rejste mig, kiggede gennem ruden og så de to vagthavende føre en ældre mand ind i afhøringslokalet. Han så langt ældre ud end sine 66 år. Mindst 10 år ældre. Skrøbelig, lille, højst 1.70 høj. Tilsyneladende harmløs, næsten mild, lidt ludende. Han lignede én, jeg ville tilbyde mit sæde i bussen. 	Betjentene førte ham hen til hans plads ved midten af bordet. Jeg prøvede at fokusere på ham, men kunne ikke undgå at få et glimt af hovederne. Jeg fik kvalme og satte mig. Sam rejste sig og gik hen til ruden. Han fnyste.
	“Han kigger ikke på en skid. Sidder bare og piller negle — han skubber sine neglebånd op.”
	“Lad ham sidde lidt,” sagde jeg og tog nogle dybe vejrtrækninger. 	
	“Hvad fanden er det?” udbrød Sam pludseligt og vendte sig mod mig med et fuldstændigt målløst ansigt. “Er det dig, der har sat de børnehoveder dér?”
	“Mmm,” brummede jeg. 
	“Hvis det slipper ud, får vi mere end bare en påtale for skændig omgang med lig, er du klar over det?”
	“Det er ikke lig. Det er bare hoveder. Og de er mit ansvar.”
	Sam begyndte at rode og rive i sit hår. “Manden er psykopat, han vil ikke reagere på det.” Han gjorde et ophold og sendte mig et misbilligende blik. “Du er i gang med en hekseprøve.”
	“En hekseprøve?”
	“Lige som i middelalderen. De smed de her piger i vandet, og hvis de druknede, så var de uskyldige, og hvis de flød ovenpå blev de brændt på bålet som hekse, ikke? Vil du ha’ et stykke tyggegummi? Det er det samme, du er i gang med — hvis han reagerer på hovederne, så er han skyldig, hvis han ikke reagerer, så er han psykopat.”
	Jeg rystede langsomt på hovedet, hypnotiseret af den måde, han flåede tyggegummipakken op, og kunne igen mærke de små muskler i min pande strammes. 
	“Jeg satser ikke på noget. Jeg roder i blinde, jeg jager et udgangspunkt, et eller andet, hvadsomhelst. Hvis jeg satser på noget, så er det noget så usandsynligt som, at manden er en psykopat med samvittighed. Lige som Albert Fish. Han havde nemlig dårlig samvittighed, kan jeg oplyse. Jeg vil høre, hvad ham her siger under maksimalt pres, længere tror jeg ikke, jeg har tænkt.”
	Men lige da føltes det som om, det maksimale pres lå på mig selv. Jeg havde sat mig i en situation, hvor jeg skulle være i stue med to afskårne børnehoveder. Og så var det kun ca. fire timer siden, jeg var blevet overfaldet af en olding med en grensaks. Uafladeligt fyldtes min nethinde med billeder af den nøgne gamle gartner, der forgreb sig på bange børn, foldede sine afskyelige draperier over dem og skamferede dem med sin grensaks. Når jeg tænkte på Bertal Sifh, var det Eisik Malko, jeg så. Min hjerne var en rodekasse, og jeg følte mig kort sagt slet ikke rustet til et forhør. Og så var der også lige den detalje, at det var over 10 år siden, jeg sidst havde forestået et forhør. Jeg tilrettelagde forhør, instruerede forhør, vejledte med hensyn til metode og udstyr, men jeg udførte dem sjældent selv. Hvis man ikke gør det regelmæssigt, så opnår man ikke den rytme, så træner man ikke netop den intuition, der skal til for at opbygge et effektivt forhør. Summen af alt det gjorde, at jeg slet ikke følte mig iskold, overlegen og forhærdet nok til at tackle en psykopat, uanset at jeg, teoretisk i hvert fald, vidste, hvordan en sådan ville tackle mig.
	“Hvor mange er klokken?” spurgte jeg, som om det var vigtigt.
	Han kiggede op på uret over døren. “04.17.” 
	“Kom nu,” sagde han og rejste sig. Han åbnede døren og kiggede utålmodigt på mig. 
	“Har han fået læst rettigheder?”
	“Ja, ja. Kom nu!” Han sukkede. Jeg tog modvilligt min taske, rejste mig og fulgte efter Sam, som satte sig for bordenden med direkte udsigt til hovederne. Jeg satte mig i den anden, så jeg kunne se Bertal Sifh fra siden, i profil og i halvprofil. Jeg måtte rykke mig lidt mere til siden, for ellers kunne jeg skimte hovederne bag hans ryg, der var lænet ind over bordet. Sam skulle have ladet mig sidde i kontoret lidt endnu. Jeg var slet ikke klar. Men måske var jeg aldrig blevet klar. 
	Han var en lille, vissen mand, med gråt hår og grå moustache, der hang langt ned ad kinderne. Hans ansigt var hærget og hans hænder var hele tiden i gang, han knyttede næverne og åbnede dem igen, knyttede, åbnede. Jeg prøvede ikke at kigge på hans hænder, men koncentrerede mig om hans ansigt. Hans øjne var vandige. De kiggede lige ud, ind i væggen overfor, ned i bordet, men slet ikke på hovederne.
	Jeg sad længe og stirrede på ham og sagde ikke et ord. Lyset i afhøringslokalet var dårligt. Det var bevidst. Jeg kunne mærke Sams utålmodige blik fra den anden ende. Den alt for tykke sagsmappe lå ved siden af mig. Jeg tog nu mine papirer, de rigtige, ud af kalveskindstasken. Lagde dem på bordet, kiggede kort på dem og så på Bertal Sifh. Sam brød tavsheden og introducerede os, kort og koldt. Så kiggede han, kort og koldt, på mig.
	“Tak fordi De ville komme herind på dette tidspunkt,” sagde jeg efter at have taget mig sammen et stykke tid. Min stemme lød slet ikke, som den skulle, da den endelig brød den lange tavshed. Jeg nikkede til de to vagthavende betjente ved døren. De gik.
	Jeg rakte Sifh kopier af de obskøne breve.
	“Det er ikke kun på grund af brevene, vi vil tale med Dem,” begyndte jeg. “Men lad os begynde med dem. Skrifteksperterne i teknisk afdeling har fastslået, at brevene er skrevet med Deres håndskrift. Så dér er der ikke noget at diskutere — vil De give mig ret i det?”
	Han nikkede med blikket naglet på det øverste brev. Jeg tav. Og kiggede. En rum tid gik, hvor ingen sagde noget.
	“Er det forbudt?” spurgte han pludselig og kiggede på mig med et sært sårbart blik. Hans stemme var blid, han talte sagte. 
	“Forbudt og forbudt ...” Jeg prøvede at se ham i øjnene, men jeg måtte opgive. Der var noget sært appellerende over hans blik, der gjorde mig i tvivl. Sad jeg i virkeligheden her med en sød, lille, småpervers mand og skulle til at beskylde ham for unævnelige ting?
	 “Der er nogle paragraffer om privatlivets fred, der ikke har det helt godt med sådan nogle breve. Og så er det i øvrigt forbudt at sende menneske-afføring med posten, sådan som De havde gjort i brevet til hotelbestyreren.” Jeg smilede anstrengt. “Men det er jo ikke det, vi er her for.”
	Hvorfor var jeg nu så venlig? Hvorfor smilede jeg til ham? Jeg skulle få ham til at tale. Jeg måtte finde ud af, hvem han var. Han måtte vise mig sit niveau. 
	“Problemet ...” fortsatte jeg og prøvede uden synderlig succes at fastholde hans blik. “Problemet er, at De ikke selv har forfattet brevene. Samtlige breve, hvert og ét, er nøjagtige kopier af breve affattet af en Albert Fish. Men det ved De jo?”
	Han bare kiggede på mig, men jeg kunne intet aflæse. “Det ved De jo, gør De ikke?” gentog jeg.
	Han nikkede. Hans ansigt var neutralt. Der stod intet at læse. Jeg fortsatte:
	“Og problemet bliver ikke mindre, når vi så læser det her.” 
	Jeg rakte ham en kopi af det maskinskrevne brev til Frosh.” Han nikkede igen med sit ulæselige ansigt.
	“Hvorfor har De kopieret de breve?”
	Han sad lidt. Trak så skuldrene. 
	“De var gode.”
	“De var gode?” gentog jeg langsomt og stirrede på ham. Så kiggede jeg væk. Jeg var rystet og anede ikke, hvad jeg skulle sige. Havde han så bare sagt, “Det er sådan, jeg får mine kicks,” så havde det dog givet en vis mening. Men at påstå, at de var gode?
	“Hvad mener De med gode?” — tog jeg mig sammen til at spørge efter alt for lang tid.
	“Jeg kan godt lide ord. Albert Fish var god til ord.”
	Jeg så hen på Sam. Han kiggede væk og rystede på hovedet. Jeg havde lyst til at råbe ad den lille, visne mand, fortælle ham at Albert Fish ikke var det fjerneste god til ord, at han hverken kunne stave eller sætte kommaer. Det gjorde jeg dog ikke. Og det var jo også noget helt andet, jeg mente.
	“Albert Fish gjorde en hel del mere end at sende breve, det er De vel klar over?”
	Han nikkede. 
	“Vil De være så venlig at fortælle os, hvad Albert Fish gjorde, ud over at skrive breve?” 	Han begyndte at tale. Det var som om, han pludselig sprang til live, som om han pludselig blev lidt større, lidt mindre skrøbelig. Men hans næver knyttede sig og åbnede sig stadig. Han fortalte os i detaljer, hvad Albert Fish havde gjort, fra han var ung, til han blev bragt til den elektriske stol. Udenfor blev mørket stadig lysere, og da han var færdig, var det morgen, og folk var begyndt at stimle sammen ved busstoppesteder med deres mapper og deres tasker i hånden.
	“Han var dygtig, var han ikke?” spurgte jeg, da han var færdig. “De beundrer ham?”
	“Jo, han var dygtig.”
	“Vi synes faktisk også, De er dygtig,” sagde jeg og nikkede. “Vi beundrer Deres arbejde. Det er flot, at De har kunnet ordne de børn uden at efterlade det mindste spor, ja det vil sige ...” Jeg kiggede på den svulmende sagsmappe, der var fyldt med blankt papir. “... uden at efterlade ret mange spor.” Jeg prøvede at nærlæse ham. Det eneste tegn på usikkerhed var en lille trækning ved munden. Han kiggede på mig.
	“Der er langt fra ord til handling,” sagde han langsomt. “Jeg har skrevet de breve, og jeg ved mange ting om Fish, og — ja, jeg synes, han var dygtig. Men jeg er også far til seks børn. Og jeg kunne aldrig gøre de ting, den mand har gjort.”
	“Hvilken mand?” spurgte jeg.
	“Mænd — Albert Fish og ham der bortfører og myrder børn her i byen. Det er ham, I eftersøger, det er jo derfor, I vil tale med mig igen, ikke? Fordi I tror, det er mig, der har gjort det. Lad være med at behandle mig som en idiot.” Han lød ikke vred. Bare en anelse irriteret. Jeg skulle netop til at anføre, at Albert Fish også havde seks børn, men så begyndte han igen:
	“Hvorfor står der i avisen, at I har et præcist portræt af gerningsmanden — og så slæber I mig herind midt om natten? ”
	Jeg ignorerede spørgsmålet, og begyndte:
	“Vi har en mand, der bortfører--” Men han afbrød mig:
	“Og hvorfor er det dig, der skal forhøre mig, hvorfor ikke ham polakken?”
	Han nikkede i retning af Sam. Jeg kiggede på Sam, som løftede øjenbryn og støttede sin hage i hænderne.
	Jeg prøvede at gå videre:
	“Vi har en mand, der bortfører--” Men han afbrød igen.
	“I må jo være desperate. Er det ikke derfor, du forhører mig? Hvad kan du, som ham polakken ikke kan, doktor Fanny?” Hans stemme vrængede ganske let. Jeg lænede mig tilbage i stolen.
	“Vi fortsætter, når De er færdig. Vi har masser af tid.”
	Han trak på skuldrene og tav, så jeg prøvede en tredje gang:
	“Vi har en mand, der bortfører og myrder børn og i det hele taget udviser en adfærd, der kopierer Albert Fishs adfærd. Så har vi en mand, Dem, der som Albert Fish, er maler, kopierer hans breve og ved alt om ham. Er det ikke nærliggende, synes De, at vi er interesserede i Dem? Når vi så medtager, at De har malet Froshs hus, og specialbørnehaven?”
	Sam tilføjede: “Og skolen, som Greco gik på.”
	Jeg sendte Sam et kort blik og hadede ham. Det burde han have fortalt mig. Jeg lukkede øjnene for at få koncentrationen tilbage. Da jeg, stadig ukoncentreret, igen åbnede øjnene, så jeg, at Sifh lænede sig tilbage i stolen og så eftertænksom ud. Nu havde jeg frit udsyn til hovederne, med mindre jeg ændrede stilling, og det ville ikke være formålstjenligt. Jeg prøvede at fokusere på ham, men børnenes hoveder blafrede i udkanten af mit synsfelt, og det fik mit hjerte til at hamre, og adrenalinet til at bruse iskoldt, lige under huden. Han kiggede på mig, borede sine udtryksløse øjne ind i mine og sagde:
	“Nej, det synes jeg ikke. Der er lang vej, Fanny, fra ord til handling. Der er lang vej fra fascination til kaos. Jeg er ingen helgen. Men jeg er heller ingen morder.”
	Han gjorde et ophold og bare stirrede; det var lige som om, han var blevet større, og jeg kunne ikke tage øjnene fra ham. Den lille, skide mand, prøvede jeg at tænke, før han overtog:
	“Ingen af os to er en helgen. Ingen af os. Se ind i dig selv, lille Fanny, og spørg så din gud — om du er ren?”
	Jeg blev svimmel. Foran mine øjne blev han til Eisik Malko, og hans tøj faldt af ham. Fristerske, horkvinde, skreg han til mig og pressede sit tynde stativ mod mig, sådan som også ham her, ham her foran mig kunne gøre. Han fandtes nøgen. Inde bag sit tøj var han nøgen. Hans hud ville hænge, og han ville kunne sige frygtelige ting. Men hvorfor spurgte han, om jeg var ren? Hvad vidste han om mig? Jeg glippede med øjnene og fokuserede på Bertal Sifh, der nu bare stirrede på mig. Eisik havde beluret mig og set mig gøre de mest intime ting, uden at jeg havde anet noget om det. Mine håndflader brød ud i iskold sved. Jeg lagde hænderne i skødet. Han havde været stærk, Eisik, lige som manden foran mig ville være stærk. Jeg greb om bordkanten med begge hænder og trak mig op, kiggede ned i bordet og prøvede at gøre mig kold. Jeg kunne ikke. For hvad havde han på mig, jamen, hvad kunne han have på mig, hvad kunne han vide om mig, der var jo intet at vide? 
	Pludselig blev jeg rasende, sandsynligvis på mig selv. Han var ovenpå nu, men han skulle komme ned. Hvor vovede han? Ingen af os. Hvor vovede han at tale om ham og mig som nogen, der havde noget til fælles, nogen menneskelighed, nogen erfaring, noget overhovedet? Hvor vovede han den intimitet at kalde mig ved fornavn?
	Jeg kiggede på ham. Han kiggede på mig. Hans ansigt var udtryksløst. Det var nu, jeg skulle tvære ham ud. For han sagde jo ikke andet, end hvad jeg kunne forvente af en psykopat. Men han fortsatte: 
	“Og se, frøken Fiske.” Han vrængede på ordet frøken, og hans øjne havde nu fået en glød, der afstak fra alt det grå. “Du blev jo aldrig mere end en frøken, for du har ingen kærlighed i dig til ægtemand og barn. Når du dør, så kan dine drenge ikke hjælpe dig mere. Så er det slut. Men jeg har mine sønner, og dem har jeg opdraget godt. De er blevet tugtet og har lært at tugte. Jeg har givet min arv videre til mine drenge, og jeg vil leve videre i dem. Ingen kan arve dig, lille Fanny. Det er synd.”
	“S-s-synd?” Spørgende, måbende, fuldstændig lamslået — jeg ved ikke rigtigt, hvad jeg var — bare kiggede jeg på hans vandige, ganske let hoverende øjne. Og så fortsatte han:
	“Og I to, frøken Fiske — du og Albert Fish — I har jo mere til fælles end som så. I er jo i familie, langt ude, javist, men i familie er I jo.” Det var nu, jeg skulle ignorere, overhøre ham, lade som ingenting og bare tvære ham ud. Det var lang tid siden, jeg skulle have gjort alt det. I stedet råbte jeg som et barn: “Min familie kommer fra Rusland,” og tænkte på min oldefar, der forlod Colchester på grund af en kvinde ved navn Antonina.
	“Javist, javist,” sagde han blidt. Og ligeså blidt fortalte han mig — at Fiske jo ikke er et russisk navn, at alle med det navn oprindeligt kommer fra 1400-tallets Suffolk, at vi nedstammer fra fiskere; ligeså blidt fortalte han i detaljer, hvordan det oldnordiske F-i-s-k-r mødtes med oldengelsk f-i-s-c, at det var et navn, kun fiskerne tog. Alt det vidste jeg selvfølgelig allerede, men fra hans mund lød det som en skæbnefortælling, en domsafsigelse, som hypnotiserede mig til tavshed, som jeg stod dér, gloende, og gloede ned på ham. Han tværede mig ud. For han vidste alt om mig. Han vidste alt om mig og Arvesynden. 
	Han havde rejst sig og tog nu et skridt over mod mig.
	“I er begge fiskere,” fortsatte han uden at tage blikket fra mig. “Du fisker dine og du kan lide det, og han fiskede sine, og du kan tro, han kunne lide det. Sådan er det jo, Fanny. Vi plejer hver vores lyst, det gør vi alle, men alle jer der hedder Fish og Fiske og Fyske I får jeres lyster styret, når I haler fangsten ind.”
	Fra far til datter, fra mor til søn, fra far til søn, fra mor til datter, sådan rejser den forgrenet, uafladeligt, ned gennem generationerne, med hele bagagen af gener og tidlig lærdom og unge ar. Arvesynden, den oprindelige overlast.
	Han måtte have kunnet se det på mig, jeg aner det ikke, nu sejlede jeg bare hen mod døren som en drukken, gammel kælling, men jeg nåede dog at sige:
	“Kriminalkommissær Berkowic vil gerne tale med Dem alene.”
	— før jeg vaklede ud ad døren, smækkede den bag mig og løb ud på toilettet, hvor jeg kastede op uden mavekramper. Det løb, fossede og sprang ud af mig som en naturkraft. Han havde plantet Albert Fish i mig. Han havde set Roman Fiske i mig. De skulle ud nu, det var på tide. 
	Jeg spyttede ned i kummen, og nu sved det i halsen, og jeg fik tårer i øjnene af arrigskab og selvmedlidenhed — og mavesyre. Jeg rejste mig og gik hen til vasken og skyllede munden et par gange. Kiggede mig i spejlet. Jeg så ikke spor godt ud. Sorte ringe under øjnene. Indfaldne kinder. Den rasende rynke var igen begyndt at bore sig ind i mit ansigt. Jeg lignede en skæbne. En forudindkodet skæbne der langsomt gik til grunde som alle de andre forudindkodede skæbner. 
	Jeg vaskede hænder og skulle til at dykke ned i min taske efter min compact. Men jeg havde ingen taske.
	Ingen taske. Jeg var en nøgen, gammel kælling. 
	“Nej, hejsan! Har du set ett spöke?” Jeg vendte mig og så Lisas glade ansigt i døren.
	“Nej, nej, nej,” råbte jeg, skubbede mig forbi hende og skred hen ad gangen. 
	“Hva’ fan,” hørte jeg hende mumle og begyndte at løbe. Men så lød der et vræl fra afhøringslokalet.
22

	Det var lang tid siden, jeg havde hørt ham råbe på den måde. 
	“Fucking psykopat,” skreg Sam med en stemme, der var både enorm og afmægtig. 
	Jeg stoppede. Og vågnede og mærkede, at nu kunne jeg godt tage mig sammen. Alt andet lige, så var min far altså helt normal. Og hans far. Men ham derinde? Den lille, visne mand. Han var vitterlig en fucking psykopat.
	Jeg gik hen mod døren til lokalet. Hørte lavmælt mumlen. Så gik døren op, og Bertal Sifh gik ludende, men bestemt ud, forbi mig, hen ad gangen mod døren til friheden. Jeg kiggede kort efter ham og gik så ind i afhøringslokalet, hvor Sam sad på sin stol og kiggede rasende ned i bordet. Og bandede i polske helsætninger, så vidt jeg kunne høre. Jeg tog min kalveskindstaske og blev mig selv. 
	“Hvad sker der?”
	Sam blev ved at kigge ned i bordet. Jeg kunne se, han rystede svagt. Det var vrede, det vidste jeg. 
	“Han provokerede mig simpelthen, den ...” Sam bed læberne sammen om sit hidsige spyt. “Ved du, hvad han sagde, ved du, hvad han sagde? Nej, det begyndte vist med, at jeg sagde, at Albert Fish var psykopat. Så blev han virkelig sur, rasende. Han sagde, Fish var en helt. Han sagde: “Den som gør sig umage er en helt!” Jamen, så giv dog mening, en eller anden! Popierdolony psychopata. Det var så provokerende, så jeg ikke kunne styre mig, så jeg sad bare og gentog, at Fish var en fucking psykopat, og det var lige som, det gjorde godt bare at sige det, og så blev han rasende, og da jeg til sidst råbte, at han var en fucking psykopat, så mumlede han en masse om, at han ikke ønskede at være her mere, og nu gik han, og jeg kunne ikke forhindre det.” Sam kiggede op og så fuldstændig desperat ud.
	“Og det kunne jeg jo ikke. Jeg kunne jo ikke tilbageholde ham på indicier. Han har sit alibi i orden, jeg har ikke noget fysisk bevismateriale på ham, jeg har ingen vidneudsagn, der passer på ham — hvis du går til Polly-Jean Harvey og fremlægger denne her sag, så kan hun vel se, hvad det er, hun gør med sit forpulede direktiv?”
	“Det må du selv gøre. Jeg kan ikke blive ved at blande mig, det er ikke mit bord. Du må ansøge om tilladelse til ransagning og varetægt under særligt skærpede omstændigheder, og den tilladelse kan du vel få på de her indicier, kan du ikke?” 
	Han fnyste. “Det kommer sgu da an på, om det passer P.J. at mene, at det vi har, udgør særligt skærpede omstændigheder.”
	Jeg kunne høre folk stimle sammen i døråbningen, men holdt blikket på Sam og fortsatte:
	“Og så koncentrer indsatsen om ham. Undersøg hans alibi en gang til. Send nogle betjente rundt med hans billede--”
	“Du skal ikke fortælle mig, hvordan jeg skal gøre mit arbejde,” spyttede han og begyndte at flå tyggegummistykker ud af indpakningen.
	Pludselig mærkede jeg en nervøsitet, der gjorde, at jeg slap koncentrationen om Sam. Han snerrede videre i lange rytmiske sætninger, men jeg opfattede ikke, hvad han sagde. Jeg kunne mærke, der var noget, jeg havde glemt. Det var noget vigtigt, som jeg lige nu burde tænke på, men som stadig lå og ulmede i baghovedet og havde besvær med rejsen til min bevidsthed. 
	“Så bare hold din kæft, Fanny,” hørte jeg ham pludselig sige, som afrunding på en opsang, jeg ikke havde hørt. Jeg så på ham, og han var helt opkogt og på vej dybere og dybere ind i sin hidsighed, hans læber og hage våde af spyt. 
	“Bland dig udenom. Skrid. Jeg skal have arbejdsro, og så skal jeg op til P.J. og bede om lov at gå til dommeren, og det skal være nu. Jeg vil have den mand ind, jeg vil ikke have, at han render rundt derude. Farvel, væk! Jeg har travlt.”
	“Berkowic!” lød en stemme fra døråbningen. Sam og jeg kiggede derover og så to betjente og en kriminaltekniker. 
	“Vi har en match på malingen fra Sifhs hus. Det er malet med Lutex 16 og i præcis samme gråpigmenteringsgrad, både indvendig og udvendig,” sagde teknikeren og gik hen mod os. Han lagde et stykke papir foran Sam, som straks lyste op og tog papiret. Teknikeren gik, og de to betjente nærmede sig skrivebordet. En af dem, jeg kendte ham ikke, han var ny, sendte mig et underligt lystent blik. Jeg lukkede øjnene, jeg var slet ikke i det humør. 
	“Berkowic,” begyndte den anden, en Reuben Rosoff. Han havde en tyk, brun kuvert i hånden. “Vi har ransaget Eisik Malkos hus, og vi vil godt konferere, meget kort, om hvad vi skal stille op med det. Store Koontz har taget nogle billeder, du lige skal se.” 	Rosoff rakte den stadig nedsmeltende Sam kuverten. 
	“Jeg vil se med,” sagde jeg og skubbede mig forbi Rosoff og betjenten med det lystne blik og om på Sams side af skrivebordet.
	Sam satte sig og tog en bunke fotografier ud. Rosoff sendte mig et bebrejdende blik. Fotografierne viste små, dunkle, rodede rum, en stue, et køkken, et soveværelse. Men fælles for alle rummene var, at væggene var dækket med fotografier af mig og mænd, alle mulige mænd, taget på fersk gerning i min seng, på en måde der fik det til at ligne en ugerning. Jeg kunne mærke to mænds misbilligende blikke hvile på mig og også kulden fra Sams ryg. Eller måske var det noget, jeg bildte mig ind. Han bladede igennem bunken i et sindigt, næsten sadistisk tempo og sagde ikke en lyd. 
	Da han var færdig med at bladre, lagde han fotografierne tilbage i kuverten, langsomt og sirligt.
	“Det er jo godt nok. De tyder jo på, at voldtægtsforsøget ikke var en pludselig impuls. Vi skal nok få ham ind og sidde, til han dør, det gamle svin,” sagde Sam. Han kiggede op på de to mænd med et utålmodigt blik.
	“Skrub af! Jeg har travlt.”
	“Vent lidt,” sagde jeg, mest henvendt til de to betjente. Jeg mærkede, hvordan mit ældgamle, mit helt oprindelige, raseri vældede op og fortrængte det optræk til skamfuldhed, betjentens blikke havde lokket frem. 
	“Hvis det her lækker til pressen, hvis et eneste af de billeder kommer i hænderne på en journalist, eller bare fligen af den her historie...” Jeg kiggede truende fra den ene til den anden, og det var ikke uden virkning, fortalte deres skræmte ansigtsudtryk. “...så har jeg arbejdet for Cornwell Politi for allersidste gang.” 
	Sam kvitterede prompte med et langtrukkent polsk brøl, der vistnok betød, at jeg var en sæk. Jeg krammede min kalveskindstaske i armene, strøg ud ad døren og løb ned ad gangen. Jeg tog trappen til parkeringskælderen i meget få hug, og det første, jeg gjorde, da jeg sad i bilen, var at åbne handskerummet og tage mine handsker ud og på. De var af kalveskind og matchede min taske.
	Jeg brølede ud af parkeringskælderen som en teenager uden kørekort og tog den lige vej til Eisiks lille træhus i udkanten af skoven i Cornwell Syd. Jeg havde kun været der én gang. Det var, da jeg satte en kurv med lækkerier foran hans dør på hans 70 års fødselsdag.
	Huset var afspærret med gult tape. Jeg dukkede under og gik op til hoveddøren. Låst. Jeg prøvede vinduerne hele vejen rundt. Bagudgangen til den lille have med det endnu mindre kartoffelbed for enden. Låst. Låst. Låst. Men bagudgangen var en glasdør. 
	Jeg kiggede mig omkring. Nabolaget så dødt ud. Der var langt mellem husene. Og der var ikke en lyd at høre. Jeg kiggede på døren. Jeg kunne svagt skimte omridset af min page i glasset. Så hamrede jeg min handskebeklædte næve igennem glasdøren lige ved håndtaget og låste mig ind i en lille, beskidt gang, der flød med træsko og gummistøvler og kartoffelkasser. På væggen hang hylder, proppet med små haveredskaber, snore, arbejdshandsker og en masse plastikdimser, jeg ikke vidste, hvad var, og knagerækker tunge af snavset arbejdstøj. Højt oppe på væggen, lige under loftet, hang tre billeder af mig og en mand i min seng. Jeg kunne ikke se, hvem det var, og det var også lige meget. Men billedernes kvalitet var dårlig; nogle af dem var sandsynligvis taget med natkamera, alle fra samme vinkel, fra vinduet ude foran mit soveværelse, de var skæve og oftest manglede benene fra knæene og nedefter.
	Jeg satte to kartoffelkasser ovenpå hinanden, stillede mig op på dem og tog billederne ned. De røde tegnestifter, de var sat fast med, lagde jeg i lommen. Med billederne i hånden gik jeg ind i køkkenet. Her hang de overalt på væggene, billederne af mig med forskellige herrer i min seng; og på køleskabet, skabsdørene — alle flader var dækket af billeder. Jeg tog dem alle ned, og da køkkenet var blæst for billeder, dannede de røde tegnestifter en synlig bule i min frakke. Jeg gik videre til stuen og derefter til soveværelset. Jeg fjernede dem alle og lagde dem i bunker på køkkenbordet. Så gennemrodede jeg hans skabe, hans skuffer, alle hans gemmer. Jeg fandt kasser under hans seng, fire store kasser, alle fyldt med negativer. Jeg stillede kasserne ud i køkkenet. I hans nederste skuffe i kommoden i soveværelset fandt jeg 23 videofilm, der alle bar påskriften “Fanny”, og så fulgte det år og den måned, han havde filmet i. Han havde overvåget og filmet mig i 23 måneder, det var ikke så svært at regne ud. Jeg tænkte mig om. Han havde kun arbejdet for mig i 25 måneder, præcis. 
	I køkkenskuffen fandt jeg en masse plasticposer, lagde kassetterne derned og stillede dem ud ved køkkenbordet.
	Hans diverse kameraer lå i en gammel chiffonniere af mahognifinér. Jeg tømte dem alle for film og smed filmene ned i endnu en plasticpose. Ude i køkkenet smed jeg også de mange kilo billeder ned i plasticposer. Så satte jeg plasticposerne i kartoffelkasser — tre i alt — og bar det hele ud i jeepen. Derefter de fire store kasser med papir-billeder.
	Så satte jeg kursen mod Kapellet i Syd, det hed det faktisk. Kapellet ved Søen var ganske vist tættere på, men jeg valgte Kapellet i Syd, fordi jeg kendte krematorieassistenten dér. Han hed William, han var Eisiks forgænger, og det var mig, der havde skaffet ham jobbet som krematorieassistent, så han skyldte mig en tjeneste. 
	Jeg stoppede ved telefonen på lågen og annoncerede min ankomst. “Har du nogen i ovnen?” spurgte jeg. “Lige om et øjeblik, ja,” svarede William, “Men jeg sætter kaffe over nu, bare kom ind.” 
	“Vent lige med at brænde af, jeg har noget, jeg gerne skulle have med.”
	Telefonen skrattede og lågerne åbnede sig. Ikke så såre var jeg inde, før de lukkede sig bag mig. Hvad meningen var med al den sikkerhed, havde jeg aldrig været i stand til at regne ud. 
	Jeg var ved at være træt og havde ikke fået noget, der lignede kaffe hele dagen, så jeg drak den friske bryg, William stak mig med stor taknemmelighed. Jeg fik også overskud til et taknemmeligt blik, denne gang på flammerne, som slikkede op bag den åbne ovndør, der så ud til at være parat til at modtage kisten på slisken foran os. 
	Så bar jeg kasserne ind. William hjalp mig og ville selvfølgelig vide, hvad det drejede sig om. Det ville jeg ikke sige. Og pludselig indså jeg problemet. Jeg skulle bruge ikke ét lig og én kiste, men i hvert fald tre. Jeg forestillede mig nemlig, at der kunne være to kartoffelkasser på en kiste og én kartoffelkasse og to af de papkasser på den næsten og så resten på den tredje.
	Jeg kiggede på mit ur. Klokken var 14.00. “Hvor mange skal du brænde i dag?” 
	“Jeg har kun én tilbage,” sagde han smilende. “Men der har ellers været tryk på.”
	“Åh, nej!” udbrød jeg.
	“Hvad så, doktor?” William havde aldrig fattet, at jeg ikke var læge. 
	“Jamen, så kan jeg jo kun få brændt noget af det i dag — jeg vil have det hele væk nu!” Min stemme var flæbende. Jeg kunne næsten ikke holde mig selv ud.
	“Det er da ikke et problem.” Han hankede op i en kartoffelkasse og stillede den ovenpå kisten, forrest. Så tog han den næste og stillede den bagved. Så kiggede han fornøjet på mig. Så tog han den næste og stillede den ovenpå, og nu begyndte jeg at fatte, hvad han ville. Jeg skottede til ovndøren og den var jo kæmpestor, i hvert fald enormt høj. William stablede simpelthen kasserne ovenpå hinanden og så ikke mere vrøvl. Da han var færdig, trykkede han på knappen, så kisten begyndte at køre ind.
	Da døren lukkede sig bag mine kasser, som jo i virkeligheden var Eisiks, faldt en kampesten fra mit bryst. Jeg var lykkelig og afslappet og havde kun et ønske tilbage: at sove. Og måske et lille urimeligt ønske om, at det, jeg lige havde gjort, ikke var aldeles ulovligt og desuden temmelig dumt. 


23

Da jeg svingede ud gennem lågen og kørte væk fra Kapellet i Syd, skævede jeg til min PDA. Den var slukket. Det havde været herligt. Men man skulle ikke overdrive en god ting. Rosa hadede at være telefonpasser, og jeg kunne ikke undvære hende. Jeg reaktiverede den, indtastede min kode, kørte min stemme gennem check, blev genkendt som ejer og bruger og indtastede kode 2. 
	“Hvad nu?” næsten skreg hun ind i røret. 
	“Hvordan er det, du tager telefonen?”
	“Hvis du er utilfreds, Schnuckelchen, så kan du enten fyre mig eller passe din egen verdammte telefon. Jeg klarer det ikke et minut længere. Lige siden du tog til Quantico — og hvor er du egentlig henne lige nu, for jeg ved, du ikke er i USA?” 
	“Jeg sidder i min bil.”
	“Nå, men lige siden du tog derover, har jeg ikke lavet andet end tage din telefon og forklare fjolser kloden over, at du ikke er til at få fat på og at jeg ikke aner, hvor og hvornår du kan træffes. Jeg når lige at lægge røret på, så ringer den næste.”
	“Jeg er tilbage mandag. Indtil da så sig, de kan ringe hjem til mig privat, så tager svareren den. Jeg har simpelthen ikke tid til at tale med Per og Paul om deres bog og deres film og job-mulighederne inden for profilerings–branchen. Og jeg kan heller ikke påtage mig nogen jobs, før vi har ham her. Det er kun indtil mandag, jeg lover, det ikke varer længere — okay?”
	“Okay. Men hvis du er ikke tilbage blandt de dødelige på mandag, så kan du godt kigge dig om efter min afløser.”
	“Lover! Er der én eneste vigtig besked? Noget jeg skal vide?” 	“Ikke så vidt, jeg kan skønne — ikke noget, der ikke kan vente til mandag.”
	“Du er en skat, jeg løber nu.”
	“Hej, vent — hvad med din fødselsdag?”
	“Det sædvanlige, hvis du orker det, altså?”
	“Det gør jeg, samme tid og sted? Same procedure as last year?”
	“Same procedure as every year.”
 	Jeg slukkede igen for PDAen og blinkede så et par gange for at vågne. Det kunne ikke nytte noget at sove nu. Jeg havde ikke tid. Jeg kørte bilen ned i parkeringskælderen og på vej over mod elevatoren, ringede jeg til Loretta på tredje sal, hvor de laver research og database-check. Jeg sagde, jeg var på vej og spurgte, om de havde anden kaffe end tjæren i maskinen.
	Det hele ventede på mig, frisk kaffe med mælk og sukker, en blød stol og hendes uimodståelige smil. 
	Loretta Adaboy var oprindelig statistikstuderende, men blev hængende i sit studenterjob, fordi hun er vild med det. Hun har permanentet lyst hår, dårlig hud og en lille bitte næse, der bevæger sig, når hun taler. Mest af alt ligner hun en ungdommelig tante, og jeg har hende mistænkt for at huse en dåse med gamle småkager. Men man skulle ikke tage fejl af Loretta.
	Hun begyndte, så såre jeg satte mig. Hun kaldte en fil op, der viste, at en Bertal Sifh var registreret i Cornwell kommune for halvandet år siden. Sammen med sin familie: Sluva Sifh og børnene: Robert, Albert, Frank, Hamilton, Howard og Edgar. Hun skulle til at sige noget, men jeg afbrød:
	“Vent lidt — det er jo alle Fishs aliaser, han har opkaldt sine børn efter. Hvor sygt.”
	Loretta nikkede og skulle igen til at sige noget, men jeg afbrød:
	“Undtagen — Edgar. Hvor har han det fra?” Jeg spurgte mest mig selv, men Loretta svarede.
	“Det har jeg også undret mig over, men han kunne have opkaldt drengen efter Edgar Allan Poe — det var Fishs yndlingsforfatter.”
	“Hvor ved du det fra?” Jeg var målløs. Hun havde jo ret. Fish havde været specielt indtaget af Poes “Arthur Gordon Pyms Hændelser,” hvori mennesker spiser mennesker. 
	“Jamen, Fanny, jeg har da studeret hans sagsmappe, jeg kan da både læse og tænke, jeg er jo ikke en maskine. De få søgeord, du har givet mig, er da ikke nok.”
	“Undskyld, det ved jeg da godt, men troede bare ikke --”
	Hun afbrød og fortsatte: “Altså Bertal Sifh er Albert Fish, det kan selv et barn regne ud, men Sluva...?”
	Jeg sad lidt og virrede med hovedet, tror jeg, for jeg forstod ikke, hvad hun sagde. “Hvad er det, et barn kan regne ud?”
	“Ja, at Bertal er et anagram for Albert og Sifh for Fish.” Hun gik ud fra, at jeg havde fattet mandens bogstavleg, på trods af at jeg overhovedet ikke havde skænket det en tanke. Jeg havde bare troet, at det var endnu et vanvittigt navn. Vi har jo alle vanvittige navne. Men dér sad Loretta og sagde, at det kunne ethvert barn se, og jeg havde intet set. I det hele taget var der lidt for mange ting, jeg bare ikke havde set, om de så stod lige foran mig og logrede. Jeg sank ind i min værste frygt: var min hjerne blevet træt og gammel? Og hvis den var, hvad i alverden kunne jeg så gøre ved det? Jeg kendte endnu ingen kur for slappe synapser. 
	Loretta snakkede videre. Om at det var infantilt at lave anagrammer. Om hvordan hun og hendes veninder havde gjort det som 12-årige. Om identifikationer og gemmelege. Jeg hørte ikke rigtig efter. For huden under min kalveskindsurrem kløede. Jeg tog uret af og lagde det på bordet.
	“Men Sluva — den kan jeg altså ikke knække!” Hun kiggede på mig med en kær næserynken. Jeg rystede på hovedet og kløede mig på håndleddet.
	“Lad lige Sluva være — det kan være, hun bare hedder sådan,” sagde jeg. Nu ville jeg videre. “Har du prøvet en søgning på Fishs aliaser — Frank Howard og så videre?”
	Hun kiggede på computeren og rodede med nogle kommandoer, mens hun svarede:
	“Jeg har prøvet alle aliaser og kombinationer. Jeg har prøvet på Fish, og jeg har prøvet på Sifh i Rotterdam, han kom fra Rotterdam, det kan jeg se på passagerlisten her — men se nu lige her.” Hun havde kaldt en fil frem, der viste udskrifter fra Rotterdam kommune, umiddelbart før han var blevet registreret som bosiddende i Cornwell. Hun lænede sig tilbage og så på mig.
	“Ingen registreret under det navn i Rotterdam, i Holland overhovedet, nogensinde. Ingen registreret i Europa under det navn — ingensteder, nogensinde. Han har altså på en eller anden måde skaffet sig og familien pas og papirer i det efternavn uden registrering af navneskift nogen steder.”
	Jeg sagde ikke noget. Hun tampede videre på tastaturet og viste resultaterne af en masse søgninger på forskellige anagrammer på Albert Fish. 
	Talber Fihs. No hits. Reblat Hifs. No hits. Og så videre. Hun grinede udmattet. “Jeg kan godt forstå, han valgte Bertal Sifh. Det er ved grød det mindst tåbelige.”
	“Men —” Hun stirrede ind i skærmen og kaldte flere filer op. “Jeg har fundet masser af forsvundne børn. Det kan vi ikke bruge til noget. Der er simpelthen for mange. Men — i Rotterdam forsvandt tre børn, hvis knogler dukkede op i en skov, hvor de var smidt i en bunke, hulter til bulter. Se, her er sagsoversigten.” Jeg stirrede på skærmen uden at læse. Loretta fortalte mig, hvad der stod. 
	“Alle knoglerne var skåret op i længder på 15-20 centimeter. Og de var fuldstændigt rene og fine som vores her. Det var for, lad mig se...” Hun kiggede nærsynet på skærmen. “Ja, de fandt knoglerne kort efter, at Bertal Sifh var indregistreret i Cornwell, men det første barn forsvandt for to år siden og de næste over en periode på i alt to måneder.”
	“Eskalation,” sagde jeg, lukkede øjnene og nippede til kaffen, der var blevet lunken. “På både tid og chokværdi.” Hun nikkede og fortsatte: 
	“Så hør her, tre år før havde de i Düsseldorf en sag med et par tvillinger, der forsvandt fra en legeplads, og hvis knogler en dykker fandt på bunden af en sø uden for byen, også oversavede. Der kan selvfølgelig have været flere, men de fandt kun de to sæt knogler. I alt forsvandt over en treårig periode i Düsseldorf og omegn, altså fra tvillingerne forsvandt til de børn forsvandt i Rotterdam, hvis knogler man senere fandt — der forsvandt i alt 10 børn. Så hans del kan altså være alt fra to til ti.”
	Hun holdt en pause og kiggede på mig. Jeg sagde ikke en lyd. 
	“Og sådan kan vi blive ved,” fortsatte hun. “Men det hjælper os ikke en pind. Vi skal bruge et navn. Han har garanteret skiftet navn hele tiden. Navnelisterne er uendelige, vi har ikke mandskab til at gennemgå dem og undersøge alle, der hedder noget, der bare ligner den mindste smule, og under alle omstændigheder vil det være det rene gætteri. Jeg bliver nødt til at bede dig om en anden vinkel. Nye indgange, nye ord, nye navne, mere information. Jeg er kørt fast.”
	“Prøv anmeldelser af obskøne breve,” prøvede jeg spagt. Hun rystede på hovedet. “Den går ikke. Vi har ikke registreringer over sådan noget.”
	Jeg var landet i en tilstand, i en af mine halvsovende tilstande, hvor det føltes, som om hjernen er slået fra. Det gør jeg tit, når jeg er sammen med et menneske, der gør noget bedre end jeg. 
	“Fucking psykopat,” hvislede Loretta grinende og pakkede skærmens filer væk. Jeg gav et spjæt og virrede med hovedet, sådan føltes det i hvert fald. Som en pludselig opvågnen. 
	“Fucking psykopat?” gentog jeg måbende og kiggede på hende.
	Hun grinede. “Jeg sagde fucking psykopat, fordi ...” Hun grinede igen. “... rygterne om Berkowics lille optræden — solo for betændte stemmebånd — sneg sig herop på tredje for lidt siden.”
	Jeg sad og tænkte lidt, ikke helt klar over på hvad. Hvorfor var det nu, Sam havde sagt det? Fordi Sifh havde sagt, Albert Fish var en helt. Og så var Sifh blevet fornærmet over, at Sam havde kaldt Fish en fucking psykopat. Hvorfor var han blevet fornærmet? Det kunne skyldes, at hans identifikation var total, at han troede, han var Albert Fish. Det kunne også skyldes, at Albert Fish bare var hans livs helt, hvis navn man ikke bespottede. Men det kunne også skyldes noget helt tredje. 
	“Hvordan ligger det med din adgang til de amerikanske databaser?” ville jeg vide.
	“Jeg har kun adgang til data fra år 2000 på grund af år 2000-fejl i det gamle system. De skulle have brugt AnnoDomini til at rette dem, så ville vi nu have 
adgang til det hele, i stedet for at skulle bestille det hos Neets.”
	“Neets?”
	“Anita Sasson i FBIs Dataarkiver.”
	“Kender ikke damen — har de hasteprocedurer?”
	“Selvfølgelig, men det koster det hvide ud af --”
	“Uden betydning — jeg vil gerne have at vide, hvad der skete med Albert Fishs seks børn. Jeg vil vide, hvad de hed, om de ændrede deres navne efter faderens dødsdom, hvad der blev af dem — om de kom ind i kriminalitet og i så fald hvilken? Og deres børn? Og deres — hvor mange generationer er vi oppe på? Fish var 64 år i 1936? Jeg vil vide, hvad de hed, alle sammen, alle navnene på stamtræet.” Loretta nikkede, men løftede alligevel fingeren og gjorde små øjne og skulle til at spørge om noget, men pludselig kom der et gevaldigt bip fra computeren. Vi vendte os og hen over skærmen med blinkende røde bogstaver stod:
POTENTIAL INTRUDER ALERT
	Loretta sukkede. Hun kaldte logfilen op og begyndte at granske den.“Det er nok Lech eller Billy igen igen, der ikke kan huske deres password.” Jeg rejste mig og strakte mig. 
	“Næh,” fortsatte hun. “Det er såguda Bertals sagsmappe, han har fat i, så er det nok Berkowic, han kan heller aldrig huske sit-- vent lige lidt. Det er såguda Berkowic! Men det kan da ikke være Berkowic, der har prøvet, lad mig se ...” Hun stak næsen helt tæt på skærmen og kørte fingeren ned over noget, jeg ikke kunne se derfra, hvor jeg stod. “27! Det kan ikke være Berkowic, der har indtastet et forkert password 27 gange. Enten er han gået fra forstanden eller også...”
	Hun snuppede telefonen og ringede op. Jeg begyndte at kæmpe min ene arm ind i et frakkeærme, men fortrød og tog frakken over armen. 
	“Hej, sidder du og kløjs i din computer?” spurgte hun med et skævt smil. Men smilet røg næsten med det samme af til fordel for løftede øjenbryn.
	“Ja, ja, godt ord igen!”
	Hun holdt telefonen væk fra ørerne, og jeg kunne høre Sam råbe. 
	“Jo, jo — jamen, hun sidder jo lige her. Vil du snakke med hende — aha...”
	Hun lagde røret på. “Berkowic vil gerne tale med dig for en time siden, og han lyder rigtig, rigtig rasende.” Hun foldede armene over brystet og kiggede eftertænksomt på mig. Så trak hun på skuldrene og vinkede mig væk.
	“Hvad med....?” Jeg pegede på hendes computer.
	“Det er nok ingenting, jeg finder ud af det.” Hun vendte sig mod skærmen. Jeg begyndte at gå, men standsede, da hun råbte:
	“Men — hvor vil du hen med det dér, med stamtræet og børnene og ...?”
	“Arvesynden,” svarede jeg og vendte mig. “Alkoholikernes børn bliver alkoholikere. De voldeliges børn bliver voldelige. De vanvittiges børn bliver vanvittige.” Jeg trak på skuldrene. “Albert Fishs børn bliver ... Albert Fish? Jeg vil vide, hvad Bertal Sifh hedder. Jeg vil vide det i dag. Jeg skal bruge de oplysninger i dag.”
	Loretta så rædselsslagen ud. “Jeg skal prøve.” 
	Jeg skridtede tredje sal af i rasende fart, for jeg havde skam regnet ud, hvad Sam skulle bruge mig til. Og dér stod han, for enden af gangen, med hænderne i siden og så truende på mig, da jeg forlod elevatoren og lod døren smække i med et sug af vakuum. 
	“Din åndssvage mær! Popierdolona kurwa!” skreg han, så jeg så for mig, hvordan hver eneste betjents og kontormedarbejders nakkehår rejste sig i forfærdelse. 
	“Er du gået i barndom? Har du fået fucking Alzheimers? Er du ... popierdolony przyg≥up? ” 
	Jeg kan faktisk ikke huske mere, men han blev bare ved med at stå dér og råbe, til jeg stod foran ham. Og da jeg stod foran ham, var jeg faktisk også blevet rasende.
	“Hvad bilder du dig ind at tale sådan til mig?” hvæsede jeg højlydt.
	“Du går rundt og gør åndssvage ting — derfor!” skreg han i hovedet på mig.
	“Jeg gør ikke åndssvage ting, Sam. Hvornår har jeg nogensinde gjort en åndssvag ting?”
	“Hvor skal jeg begynde? Hvad med i morges? Hvad vil du kalde en afhøring, som den du udførte i morges? Andet end åndssvag?” 	“Du skulle snakke! Det er jo dig, der sidder og råber fucking psykopat, så hele bygningen stadig snakker om det! Det er dig, der sidder og råber fucking psykopat, så psykopaten går sin vej, ud på gaden for at lave flere fucking psykopatiske ting!”
	“Idiot!” tilføjede jeg råbende med munden en enkelt centimeter fra hans.
	“Kom herind!” Han hev mig ind ad døren til sit kontor og smækkede den i bag os med eftertryk. Så stod han lidt og pev, som en hund, der ikke vidste, om den var rasende eller afmægtig.
	Jeg havde ikke set ham så hidsig, siden han tæskede sin bil. Han blev hidsig i præstationssituationer, hvor alle odds var imod ham, præcis som det lige nu var tilfældet. 
	Da han var færdig med at pive, styrede han over bag sit skrivebord og satte sig. Og så gjorde han præcis som han havde lært, på et af de utallige kurser i raseri-styring, som han var blevet tvunget til at tage. Han masserede luften foran solar plexus med begge hænder og trak vejret dybt. Han strøg raseriet af sig, modvilligt, men præcis som han havde lært og spurgte så iskoldt:
	“Har du begået indbrud hos Eisik Malko og fjernet bevismateriale?” 	“Nej,” løj jeg lige så iskoldt. Så nikkede han. Han åbnede en af sine skrivebordsskuffer og tog en cigaret ud. Han havde ikke røget i ni år. Han tændte den med rystende hænder. Så kiggede han sammenbidt på mig og sagde gennem hoste:
	“Hvis jeg finder ud af, hvis jeg nogensinde finder ud af, at det er dig, der har fjernet bevismateriale fra Eisik Markos hus, så river jeg hovedet af dig.” 	“Jamen, gør du bare det. Men måske du kunne fortælle mig, hvilket bevismateriale, du taler om.”
	“Kurwa! Du skubber til mig!” dirrede han og rejste sig som en tyr. “Du skubber til min tålmodighed, du skubber mig ud af facon.”
	Det lød virkelig idiotisk. Det lød som en undersættelse af en polsk talemåde, der betød noget i retning af, at jeg satte hans tålmodighed på alvorlige prøver.
	“Hvilket bevismateriale, Sam? Jeg er dødtræt, og jeg orker dig ikke lige nu. Jeg har ikke engang sovet to timer i nat, og jeg har rendt rundt i Sifhs fodspor hele dagen.” Jo mere jeg løj, jo bedre blev jeg til det. “Og i går var jeg ved at blive voldtaget af en gammel mand med en grensaks. Forklar mig lige, stille og roligt, hvad du taler om.” Nu blev han i tvivl. Det var sandelig også meningen.
	“Jamen, jeg taler da om billederne af dig — og dine.”
	“Hvadfornoget?” skreg jeg med et opbud af følelser, jeg slet ikke havde. “Er der nogen, der har taget de billeder? Sig mig, er I de rene amatører herinde? Du lovede mig, at der ikke ville slippe noget ud om de billeder, og så lader du bare nogen gå ind og tage dem? Har I ikke haft bevogtning på det hus?” Jeg lod mig rive med af mit fingerede hysteri og begyndte at føle mig oprigtigt hysterisk, desuden vågen og underholdt. 
	“Hvis der står det mindste om mig og Francis Zanf og Eisik Malko i aviserne i morgen eller en hvilkensomhelst anden dag, så er jeg væk, forduftet og ude af dit liv!” skingrede jeg videre til Sam, der satte hænderne for øjnene og mest så ud som om, han havde lyst til at dø.	
	“Slap af,” sagde han træt. “Slap lige af.”
	“Det er lidt en sjov ting at sige. Det er lidt interessant, at en person som du beder mig om at slappe af,” sagde jeg indestængt.
	“Jeg ved, du har gjort det,” sagde han stadig med hænderne for øjnene. “Jeg forstår det også godt.”
	“Jeg har ikke gjort noget. Og i øvrigt forstår du ingenting, intet. Og det gør jeg heller ikke. Det ene øjeblik har du en “underlig ømhed” over for mig, og det andet øjeblik er jeg er en åndssvag mær. Jeg kan slet ikke følge med.”
	Han rystede på hovedet. “Zen,” hvislede han og foldede hænderne på skrivebordet, stadig med øjnene lukkede. “Zen,” gentog han hviskende. “Vi skal slappe af nu.”
	“Først skriger du åndssvage mær, så alle her kan høre det. Og så er det hele pludselig lige meget, og så skal vi slappe af,” sagde jeg med et stemmeleje, der aldrig havde hørt om Zen. “Jeg smutter, jeg vil ikke være her, jeg vil lave noget. ” 
	Jeg rejste mig for at gå, men han langede en arm over skrivebordet som en hugorm og fangede mig. Og holdt mig fast.
	“Jeg er desperat, Fanny. Jeg er fuldstændig ude af flippen. De ringer konstant. De ringer fra aviserne, forældrene ringer, hele Familien Cornwell Syd ringer og vil have resultater, og lige nu sidder Polly-Jean Harvey garanteret stadig i sit væmmelige, sorte tøj og kigger på min anmodning og “har angst” og “ved ikke rigtig.” Jamen, hvad vil du have, jeg skal gøre andet end at skrige?”
	“Hvad med hans maveindhold?”
	Sam slap mig. “Det ville han selvfølgelig ikke give sin tilladelse til.”
	Jeg satte mig. Vi sad lidt tavse. Og hørte slet ikke døren gå op.
	“Jeg har en ide,” begyndte jeg og skulle til at fortælle ham om min seance på tredje sal.
	“Det er for sent med ideer,” sukkede han.
	“Det skal jeg love for!” lød en stemme bag mig. Jeg vendte mig, Sam løftede ansigtet fra hænderne.
	Lisa stod i døren. Hun smilede ikke.
	“Vi har fundet hans røv,” sagde hun. 	 


24

 
Telefonen ringede og afbrød stilheden. Vi sad begge to og bare kiggede på Lisa, der stod som en bedrøvet statue i døren, askegrå i ansigtet. Men måske var hun bare træt. Sam tog telefonen uden at tage blikket fra hende. Så smilede han. Så takkede han. Det lød umådeligt civiliseret. Umådeligt Zen. Så lagde han på.
	Og så trykkede han smilende på en af knapperne på sin intercom og bjæffede sin henrykte ordre til Vainer Neit, en af de prøvede karle, der havde været på narko de sidste tre år, men som Sam havde fået overflyttet til drabsafdelingen. 
	“Du kan gå i gang. Der kommer et bud med papirerne inden for 10 minutter, så se at få pisset af og spist din pind-is. Jeg kommer så snart, jeg kan.”
	Sam lagde på, gned sig i hænderne og smilede. “Vi får ham ind nu. P.J. har set lyset. Og hun var kvik nok til at sende papirerne direkte til Leopold Tkatz. Vi kan ransage Sifhs ejendele og hans sure mave. Og hvis vi finder noget i maven eller i huset eller i bilen, kan vi også beholde ham.” Så kom han i tanker om Lisa og fokuserede på hende. “Hvad var det, du sagde?”
	Hun trak på skuldrene. “Jeg sagde, vi havde fundet Grecos ... bagdel.” 
	Hun gik langsomt hen mod os, med retning mod stolen ved siden af mig. Hun satte sig. “To betjente fandt den i parken, den park, jeg ved ikke, hvad den hedder, ved siden af Kapellet i Syd?”
	Jeg så ned. Hun fortsatte:
	“Den lå i en skraldespand ved siden af en bænk, lige ved indgangen. Den stak op foroven, sagde de.” Vi så tavst på hende. “Jeg er næsten færdig med obduktionen, jeg skulle lige have en pause.” Hun sukkede og rystede på hovedet. “Han har skåret den af ryggen ved den nederste ryghvirvel og lige i hofteleddene. Den har ligget i en ovn. Der er tydelige sorte striber fra risten. Jamen, for fan — det ligner noget, man kunne købe i en grillbar i Helvede. Han havde skåret skiver af den ene balle.” Hun holdt en pause. Sam stirrede på hende og bevægede læberne uden en lyd. Lisa fortsatte:
	“Hvis der var hungersnød, for fan, ville man sige, det her var frås.” Hun holdt en pause til. Hun ville sige noget mere, men det virkede som om, hun ikke kunne få et ord ud. Læberne bevægede sig bare. Hun sank én gang, og så sagde hun:
	“Den var marineret.” Hun kiggede ned. “Jeg kunne se det på huden. Jeg får det analyseret nu. Men er det ikke snart lige meget?”
	“Gu’ er det ej lige meget. Få det analyseret.” Han så træt ud i luften. “Jeg kan bare ikke forstå, hvorfor han skifter stil midt i det hele? Hvorfor gør han det, Fanny?”
	“Jeg aner det ikke. For at drille, fordi han er utålmodig, måske fordi han føler sig presset. Eller også er han bare mæt — overført betydning.”
	Ingen af os svarede. Vi sad bare og ventede. 
	“Hvad gør vi, hvis de ikke finder noget?” spurgte jeg.
	“Vi finder noget.” Sam sad og nikkede uafvidende, uoverbevist om det han selv sagde.
	“Kom,” sagde jeg og rejste mig. “Vi tager derud. Vi kan ikke sidde her og klatte. Og hans børn, vi bliver nødt til at tage hans børn med, når de anholder ham.”
	Igen mærkede jeg, at der var noget i mit baghoved, som burde stå frem og give sig til kende, men som af en eller anden grund holdt sig tilbage. 
	“Vil du med?” spurgte jeg Lisa og rejste mig. Hun rystede på hovedet.
	“Jeg skal ned og gøre færdig — og skynde på labo-teknikerne, så jeg kan få resultaterne så hurtigt som muligt.” Hun forlod kontoret stille og lydløst. Men knap var hun gået, før Loretta stod i døren.
	“Der er altså nogen, udefra, der har været inde i vores computer og haft fingrene i Bertal Sifhs mappe.”
	Sam kiggede dødt på hende. “Og hvad så? Hvad står der i den fil andet end nul og ingenting?”
	Loretta og jeg kiggede vantro på hinanden. “Jamen, Sam!” udbrød jeg. “Der er altså ingen andre end os, der overhovedet ved, at Bertal Sifh er mistænkt.” 
	Sam rodede distraheret i sin lomme og så ikke engang op, da han sagde: “Så find dog ud af, hvem det er, få fat i ham, hvad er det, ham den nye chef for datasikkerhed hedder? Få ham til at checke det.” Sam fandt, hvad han ledte efter og tog en slurk af den. “Det er lige meget,” fortsatte han og trak på skuldrene. “Vi har ham jo nu.”
	

	Sifhs hus lå i Syd Cornwell, i udkanten af byen. Da vi parkerede hver vores bil bag en pickup truck, der måtte være Sifhs, rislede det mig koldt ned ad ryggen. Det var det grå hus. Jeg havde set det i drømme, den nat jeg tilbragte i flyveren til USA. I mine drømme havde det regnet. I dag, i virkeligheden, var det tørt. En lille vind rørte sig. Jeg kiggede op. Himlen var spættet med tunge skyer. Men det regnede ikke endnu. Vi gik hen mod huset. Det virkede dødt. Det lignede en gammel grå mand, der var faldet om midt i alt det grønne. 
	Sam gik ind ad døren uden at banke på først. Indenfor lå et spartansk køkken. Der var ingen løse genstande, ingenting flød. Der var lukkede skabe, og bag dem måtte tingene være. Køkkenbordene var tomme, ikke så meget som en flaske saftevand eller en blomst i et glas vand. Ingen kopper. Ikke en avis. Ikke et stykke legetøj. Ikke en eneste ting lå fremme. Der var ingen spor af børn i dette hus. Intet spor af liv. 
	I bunden af køkkenet var en åben dør og et sted på den anden side af dørtærsklen hørtes lavmælte stemmer. Vi gik derhen. Vainer Neit og hans makker, Lashowicze, tårnede sig op over lille, visne Sifh, Vainer med en mindre papkasse i favnen. Bag dem, klemt sammen i en sofa sad seks drenge. To små, vel bare en fire og fem år, sad på skødet af hver sin store dreng, vel en 11 og 12 år. Deres ansigter var mutte, skræmte, klappet i. Deres tøj var gråt, men ikke ens gråt. Jeg kom til at tænke på nuancer af grå. Det var en hel ny palette.
	Vi stod stille i døråbningen og kiggede. Sifh fulgte nu efter Vainer og Lashowicze. Sam og jeg veg til side, da de passerede os. Vainer stoppede midt i køkkenet og lod Lashowicze gå med Sifh udenfor. Jeg blev stående i døråbningen og kiggede på børnene i sofaen og kunne knapt høre, hvad Vainer sagde til Sam. Men jeg hørte ordet “ulækkert.” Jeg var stadig fanget af den grå palette, og jeg kunne mærke, at det jeg havde glemt, men skulle huske på, snart ville komme op. 
	Det var det grå. Albert Fish var grå. Folk beskrev ham som “grå mand.” Han gik i gråt tøj, havde gråt skæg, gråt hår, han faldt i ét med omgivelserne. Han gemte sig i sin gråhed. Og sine gerninger, dem gemte han i huset, der stod alene.
	“Wisteria Cottage,” hviskede jeg. Den grå mand havde heller aldrig taget sine ofre med hjem. Han havde ordnet dem i huset, der stod alene. Wisteria Cottage.
	Jeg så op. Sam og Vainer var på vej hen mod døren. Jeg fulgte efter dem. Deres stemmer var dæmpede, sikkert af hensyn til børnene. Sam hev sig i håret. Pilen i hans flerstrengede følelsesliv var igen landet på “desperat.” For de havde intet fundet, kunne jeg høre, der tilnærmelsesvis kunne betegnes som “bevismateriale.” Senere fik jeg at vide, at kassen indeholdt et banketræ med blodige søm i, en ni-halet kat, to stofposer, der indeholdt søm, og to gulerødder med umiskendelige rester af afføring på.
	Udenfor hævede de stemmerne. “Han var ude at brække sig flere gange. Han sagde, han var syg,” sagde Vainer. Han skævede til papkassen, som han stadig holdt i favnen og tilføjede lavmælt:
	“Den mand er virkelig syg!”
	Sam stod og rystede på hovedet og kiggede på det grå hus og bandede lavmælt på polsk. “Der må da for helvede være noget tilbage i den mave. Få ham ind,” råbte han. Vainer og Lashowicze nikkede, og Vainer gik over til sin bil og satte papkassen i bagagerummet. Jeg havde stillet mig i den åbne hoveddør.
	“Sam! Huset der står alene, det tomme hus, det med slyngplanterne, har du gjort noget ved det?” Han svarede mig åndsfraværende:
	“Hold nu op med det dér. Der er tusindvis af huse “der står alene” i denne her by. Og hvad betyder det egentlig, det dér “et hus der står alene?””
	“Jamen, det betyder da et afsidesliggende hus uden umiddelbare naboer.”
	“Vi har undersøgt alle de ubeboede huse i hele Cornwell og omegn efter en liste, vi fik fra Teknisk Forvaltning,” sagde han, kun delvist til stede, og fikserede så på Lashowicze. Jeg fulgte hans blik, der nu sad klistret på Lashowicze og Sifh på vej til bilen. Sifh fulgte selv pænt med, de havde ham ikke i håndjern. Men midt mellem bilen og huset standsede Sifh pludselig, lænede sig forover og kastede op. Det så ikke ud som mere end en klat slim, men Lashowicze sprang forfærdet til side. 
	“Han er sgu syg,” råbte Lashowicze. Sam bandede og rystede på hovedet. Da Sifh var færdig, rettede han sig op og så bedende på Lashowicze, der famlede efter et papirlommetørklæde i sin bukselomme og gav ham det. Sifh tørrede sig om munden og stak lommetørklædet i lommen. Så gik han over mod politibilen. Betjentene fulgte efter.
	De satte ham ind på bagsædet, Lashowicze satte sig ved siden af ham. Vainer satte sig bag rattet. Vainer startede bilen og begyndte at køre, men så trådte han på bremsen, og bagdøren på den anden side blev åbnet. Vi løb derover og så Sifh hænge ud ad døren med den ene hånd på det indvendige dørhåndtag og den anden på dørkarmen. Han kastede op. Han kastede ingenting op. Det var bare kramper fra en tom mave. 
	“Kurwa maÊ,“ hvislede Sam og gik over mod sin bil. 
	Sifhs mave ville være tom. Der havde intet belastende været at finde i det hus. Sifh ville sandsynligvis snart komme tilbage. Men de børn skulle væk. 
	“Send nogen ud efter børnene,” råbte jeg til hans ryg. Han svarede ikke. 
	Jeg gik hen mod huset og ind ad døren. Indenfor var der tyst. Køkkenet gloede tomt på mig. Mine fodtrin rungede, da jeg gik hen over køkkengulvets planker. I døråbningen til stuen stod jeg stille. Børnene sad stadig i sofaen, præcis som før, deres blege ansigter lukkede og ulæselige. Så mange børn, så stille. Jeg ville gerne sige noget til dem, men jeg kunne ikke fange nogle ord, der var rigtige. Børnene kiggede på mig. Hvad var det, de ansigter var? Mutte? Forstenede? Måske. Men også noget andet. Jeg flyttede blikket fra børnene og lod øjnene glide hen over rummet. Heller ikke her stod ting fremme. Der var ikke et sofabord ved sofaen, men en enkelt hård stol lidt til siden for den. Der stod en bejdset kommode mod væggen til højre, men den stod lige så alene som sofaen. Overfor mod den anden væg stod et mindre skuffedarium. Jeg tøvede, kiggede på børnene, som tavse iagttog mig fra sofaen. Jeg måtte tage mig sammen til at spørge:
	“Hvor er badeværelset? Toilettet?”
	En af de store drenge pegede bagud mod en dør et stykke fra sofaen. Jeg gik over mod den; igen larmede mine skridt mod plankegulvet; børnene fulgte mig med øjnene. 
	Inde på badeværelset låste jeg døren. Det var der ingen grund til, men det gjorde jeg. Jeg åbnede toiletskabet, der var propfyldt med medicinflasker. Jeg gennemgik dem. Der var brintoverilte, klorhexidin, flydende paracetamol, hostesaft, antihistamin og en næsten tom flaske, jeg genkendte fra min barndom. “Ipecacuanha,” stod der på flasken — “brækmiddel til fremkaldelse af brækning hos børn.” Jeg kunne se på mærkaten, at det var receptpligtigt, at flasken var et par år gammel, og at medicinen var udskrevet til ét af børnene. Jeg lagde flasken ned i min frakkelomme og lukkede omhyggeligt medicinskabet.
	Jeg gik forsigtigt tilbage over plankegulvet, men kunne ikke undgå at larme. Børnene stirrede på mig fra sofaen. Midt i rummet tog jeg mig sammen til at vende mig og smile til dem.
	“Hvis der er noget, jeg kan gøre for jer, eller noget I gerne vil fortælle mig, så må I endelig sige det,” sagde jeg og følte mig helt umulig. Ingen af børnene svarede, men stirrede bare. Jeg kunne ikke tage blikket fra dem. Omsider rystede den største dreng på hovedet. Så smilede jeg lidt mere. Og så gik jeg. 
	I køkkenet lå Sam på alle fire med hovedet inde i et køkkenskab. Hans åndedræt var hvæsende. Jeg stoppede kort og kiggede på ham. Han så ikke op. “Teknikerne kommer om lidt, men jeg ville lige--”
	“Held og lykke,” afbrød jeg og gik udenfor.
	Nu var der kun huset tilbage. Det andet hus.
	Jeg satte mig ind i min jeep og prøvede at fokusere. “Han bor i et gråt hus,” havde Gro Mari Bjørke sagt, “Men der er også et andet hus, med slyngplanter...” Jeg tog Fishs sagsmappe ud af kalveskindstasken. Wisteria Cottage var bare noget, de lokale kaldte det hus, Fish ofte havde brugt til sine afskyelige handlinger. Wisteria var en slyngplante, hvis jeg ikke tog meget fejl. Jeg bladede forvildet rundt i sagsmappen, og det tog mig en tid at finde en beskrivelse af Wisteria Cottage. Det var et ubeboet, toetagers hus, der var opført på en bakke, et pænt stykke fra vejen. Det var omringet på tre sider af tyk kratagtig skov og var på denne måde afskåret fra sine naboer. Og græsset omkring huset var dækket med mælkebøtter. Det var de mælkebøtter, hun havde plukket, mens han selv var gået ind i huset og havde taget tøjet af. Han havde gemt hendes frakke og hendes hat under en kampesten, før han var gået ind. Jeg rystede billedet af mig og gik videre med huset. Det var lavloftet og havde været ubeboet i mange år og lugtede stærkt af mug og skimmel. Der var stribet, plettet tapet på væggene, som hang i laser og gulvet var dækket af afføring fra forskellige gnavere. Selvom der ingen gardiner var i vinduerne, ville en forbipasserende have svært ved at se ind ad dem, for glasset var så snavset, at det lukkede alting ude, undtagen sollyset som filtreret sneg sig ind i rummene.
	Mens Grace havde plukket blomster ude på græsset, var Fish sneget sig op på første sal og ind i et værelse, hvorfra han havde udsigt til hende. Han havde sat sig på knæ under vinduet og taget sit helvedesværktøj ud af det stof, han havde rullet det ind i, og lagt det på gulvet. Et eller andet sted i beskrivelsen stod der, huskede jeg, at Grace i toget havde holdt hans værktøj for ham; hun havde siddet med bylten af stof, der var sammenrullet om hans sav, hans flækkekniv og hans tveæggede kniv. Hun anede det ikke. Hun var bare hjælpsom over for en sød, gammel mand, der havde inviteret hende til fødselsdagsselskab. 
	Inde i huset havde han taget tøjet af, åbnet vinduet og kaldt på hende, og hun var kommet. 
	Børns tillid, børns åbne ansigter og dem der misbrugte dem. Hun var gået op til ham med blomster i hånden. 
	Da hun fik øje på den nøgne, gamle mand, var hun begyndt at skrige på sin mor. Hun havde tabt sine blomster og havde prøvet at løbe væk, men han havde fanget hende, og selvom hun havde bidt og revet og sparket, og selvom han kun vejede 60 kilo og var en lille mand, kunne han med lethed bore sine fingre ind i hendes hals og kvæle hende. Hun var jo kun 10 år. 
	Jeg fokuserede på papirerne foran mig. Det var huset, jeg skulle finde. Sifh kopierede, og hvis jeg var heldig, så kopierede han det hele. Og så var der slyngplanter — Wisteria — på huset, der stod alene.
	Men det her skete i New York. I Worthington, 20 mil nord for byen, for alt for lang tid siden til, at det jeg var i færd med, gav nogen mening. 
	Jeg smed papirerne på passagersædet og startede bilen. Jeg fik et glimt af Marcella Blatt, en socialrådgiver, jeg kendte. Hun sad på passagersædet af en politibil, der standsede ved huset, netop som jeg vendte min jeep med retning mod ringvejen. Hvorfor skulle de børn dog hentes i en politibil?

	Solen stod meget skråt på himlen, dagen ville snart glide ind i skumring. Da jeg kom til udkanten af byen, kiggede jeg på kilometertælleren og noterede mig, hvad den skulle stå på om 20 mil eller 32 kilometer. Det var langt ude, og jeg gjorde det også kun, fordi jeg ikke kunne finde på andet. Og lidt fordi det var det, der så længe havde gnavet i min underbevidsthed. Og den var nu engang klogere, end jeg var.
	Solen var ved at forsvinde, da jeg så, at jeg nu manglede to kilometer i at være 32 kilometer nord for byen. Jeg havde længe kørt på de gamle, snævre, bugtende veje, hvis sider var flankerede af hække eller ældgamle stengærder så høje, at man ikke kunne se horisonten. Men vejene snoede sig som en slange, så jeg måtte trække adskillige kilometer fra kilometertællerens tal for at få en pejling af, hvor langt jeg i virkeligheden var fra byen. Under alle omstændigheder var og blev det gætteri. Jeg anede ikke, hvor langt væk jeg nu var, og jeg vidste heller ikke, om det havde nogen betydning. Enten manglede skiltene eller også var de tilgroede.
	Der var langt mellem husene nu, og hver gang jeg så ét, satte jeg farten ned og granskede det. Men alle steder var der tegn på liv. Et glimt af et menneske i vinduet, en bil der holdt parkeret, en velpasset have, et gyngestativ. Da kilometertælleren viste, at jeg nu havde kørt 40 kilometer, var skumringen sat ind, og jeg besluttede at give op. Men jeg kunne ikke vende på den smalle landevej og måtte fortsætte, indtil jeg fandt en afkørsel eller en vendeplads. Netop da den beslutning var taget, fik jeg øje på et træhus, der var bygget på en skråning. Det var omkranset af krat, ikke skov, i en hesteskoform bagtil. Huset hang i laser, og det var tydeligvis ubeboet. Og dækket med blåregn. Jeg er ingen botaniker, men blåregn kender jeg, for det vokser i klynger op ad mit hus og kravler op ad taget. Jeg parkerede foran huset og ringede til William på krematoriet. Han var der ikke. Jeg tog min adressebog op af tasken og fandt hans privatnummer. Min forhenværende havemand tog telefonen med det samme. Det lød, som om han tyggede, måske spiste han aftensmad. Min mave trak sig sammen. Den var tom. 
	“Er blåregn Wisteria?”
	“Mmmm,” brummede han og tyggede færdig. “Wisteria Sinensis, meget hurtigt-voksende klatreplante.”
	“Klatreplante? Kan man ikke kalde det en slyngplante?”
	“Jo, det kan man da!”
	“Tak, tak, og tak for sidst.” Jeg smækkede røret på og overvejede et øjeblik, om jeg skulle ringe efter Sam, men besluttede selv at foretage et sporadisk check først. Jeg havde ikke lyst til flere himmelvendte øjne eller sure miner fra hans kant. Jeg åbnede handskerummet og tog min lygte. Det var ikke mørkt endnu, men skumringen havde ikke mange minutter igen.
	Hoveddøren var halvt åben og hang på det øverste hængsel. Hvis døren havde knirket, havde jeg mistet modet. Den knirkede ikke. Lige indenfor førte en trætrappe ovenpå. Trinene var slidt buede på midten. Jeg gik op ad den. For enden lå en afsats med en dør i hver side. Jeg åbnede den venstre og lyste rundt i rummet. Der var spindelvæv i hjørnerne og på vinduerne; tørre blade, snavs og et stykke papir fra en sodavandsis på trægulvet. Ellers intet. Jeg lukkede døren bag mig og gik ind i det andet værelse. Det første jeg fik øje på var en motorsav. Den lå henslængt i et hjørne. Et antal malerbøtter stod opmarcheret med låg på langs den væg, der havde et vindue. Rummet lugtede besynderligt. Jeg burde være gået hen til motorsaven og have checket mærket, men jeg gjorde det ikke. Trægulvet var dækket af pletter, pletter i alle tænkelige størrelser og faconer. De var sorte, så vidt jeg kunne se. Eller mørkerøde. Jeg lukkede døren og styrtede ned ad trappen. Jeg fandt en kontakt og tændte lyset i gangen. Det var en bar pære, der hang fra en snor. Fra gangen kunne man kun gå i én retning, og jeg endte i noget, der var et køkken. Jeg prøvede at tænde lyskontakten, men den virkede ikke. Jeg blev stående i døråbningen og lyste rundt — på et køkkenbord med hvidmalede underskabe, på et gaskomfur med to store ældgamle jerngryder, som jeg ikke umiddelbart havde lyst til at inspicere. På køkkenbordet mod væggen stod en gammel skrivemaskine. Jeg gik lidt nærmere og lod lyskeglen afsøge køkkenbordets linoleumsoverflade. Der var ingen pletter, men i vasken lå en mørk gulvklud, tilsyneladende stadig fugtig. Jeg vendte mig og lyste mod den anden væg. En gammel kummefryser stod ved siden af et køleskab. Jeg vendte lyskeglen mod gulvet og så ned. Gulvet var plettet af noget, der ville have lignet olie, hvis det ikke havde været mørkerødt, og et par sko i størrelse 41-43, skød jeg på, havde tværet pletterne rundt på gulvet. Jeg hørte en lyd og vendte mig mod gangen, der var oplyst af den nøgne pære. Lyset virkede grønt. Hele mit system frøs fast, jeg holdt vejret. Det havde lydt som en fugl, der ramte et vindue. Men det kunne også være noget andet. Jeg famlede i linningen efter min PDA, men den var der ikke. Den lå i bilen. Jeg kiggede hen mod vinduet i gangen. Ruderne var mørke. Udenfor var det mørkt nu. Han kunne stå udenfor og kigge ind, og jeg ville ikke kunne se ham. Han ville kunne se mig. Tiden. Jeg havde mistet tidsfornemmelsen. Mit ur lå på Lorettas skrivebord. Hvor længe havde jeg siddet i min jeep foran Sifhs hus? Hvor længe havde det taget mig at køre herud? Hvor længe tog det at checke Sifhs mave? De skulle jo ikke gøre andet. De måtte forlængst have lukket ham ud? Jeg ville gerne bevæge mig, men jeg kunne ikke. Mit åndedræt lød for højt. Hvor ville han gå hen, når han blev lukket ud? Ville han tage herud, fordi han kendte mig, fordi han vidste, hvordan jeg tænkte? Fordi han vidste, at jeg vidste alt om Albert Fish? Jeg lukkede øjnene og prøvede at dæmpe lyden af min egen vejrtrækning og af mit hjerte, der dundrede mod brystkassen. Jeg famlede efter min stunkæp i tasken og slukkede lygten. Så tog jeg mig sammen og gik over til lyskontakten i gangen og slukkede lyset. Jeg blev stående i gangen ved siden af lyskontakten. Og ventede. 
25

Sådan stod jeg, badet i mørke, elektrisk af frygt i alle lemmer. Jeg aner ikke, hvor længe jeg bare blev stående og lyttede til lyden af mit eget åndedræt. Der var ikke andre lyde. Ingenting skete. Til sidst tog jeg mig sammen og famlede mig vej gennem den mørke gang hen til døren. Da jeg mærkede dørhåndtaget i hånden, tog jeg en dyb vejrtrækning, og så rev jeg døren op og løb ud ad døren, der smækkede tilbage på sit hængsel af sig selv. Jeg løb over til min jeep uden at se mig tilbage, satte mig ind i, låste døren; startede jeepen, vendte den og kørte tilbage ad den vej, jeg var kommet. Da mit åndedræt var blevet normalt, ringede jeg til Sam. 
	De havde ladet ham gå. Hans mave havde været som støvsuget. Og blodet på banketræet havde været hans eget. Teknikerne var i gang med at analysere fibre fra bilen, men de var ikke lovende. Børnene var blevet undersøgt. Der var intet, der tydede på, at de var blevet forulempet fysisk, men dem havde de dog beholdt i håb om, at de på et tidspunkt ville sige noget. Men ham, ham havde de ladet gå. Cormio Vittantonio. Jeg måtte tale med Cormio Vittantonio, tænkte jeg, da jeg klikkede PDAen af. 

	Min mave var en knude, og mine hænder rystede. Det skyldtes nok også, at jeg intet havde fået at spise og ikke kunne huske, hvornår jeg sidst havde sovet. Jeg lagde mig på den “besatte” sofa i afhøringslokalet ved siden af Sams kontor med min frakke svøbt om mig. Jeg nåede lige at mærke medicinflasken i min frakkelomme, men jeg vendte mig bare om på den anden side og faldt så i søvn.
	Kort efter min opringning, var Wisteria-huset blevet fyldt med kriminalteknikere, der arbejdede aftenen igennem. Jeg havde mødt dem ved en benzintank i udkanten af Cornwell og vist dem vej til huset, men jeg selv blev ikke længe. Jeg havde ikke ønsket at vide, hvad der lå i den gamle kummefryser, men havde ikke kunnet undgå at høre, at der var nok til et par nydelige anretninger, og at det ikke var nouvelle cuisine, der var tale om. Og Marcus Grecos hoved havde også ligget der. Jeg nåede også at opfatte, at saven i det højre værelse ovenpå var en Fluger sav. Hvad der var i malerbøtterne, fik jeg aldrig at vide. Jeg spurgte heller ikke. Jeg listede op på stationen og lagde mig på sofaen. 
	Klokken var fire om natten, da Sam vækkede mig. “Kom,” sagde han utålmodigt og ruskede i mig. Han talte om hår og fibre og blod, der matchede, men jeg sov så dybt, at jeg bare satte mig op og greb efter flasken i lommen og gav ham den. Så lagde jeg mig igen ned for at sove. Men så ruskede han mig igen og sagde, at det var lige meget med den flaske.
	“Kom nu,” råbte han og ruskede mig voldsomt. “Jeg har sgu heller ikke sovet i en menneskealder. Jeg vil have dig med.” Jeg åbnede øjnene.
	“Jamen, hvorhen nu?” spurgte jeg og prøvede at kæmpe mod søvnen, som bare ville have mig.
	“Ud at hente Sifh. Og du skal med.”
	Sam tog mig om skuldrene og satte mig op. Og ruskede mig. “Vi har ham nu.” Jeg begyndte at vågne, men mærkede, hvordan udmattelsen gjorde mig tung. 
	“Vi kan køre lige derud og pille ham ud af sit hus og sætte ham ind i en celle. Vi har ham nu, Fanny!”
	Han tog fat under armene på mig og hev mig op.
	“Kom så. Du bliver jo sur på mig i morgen, hvis du ikke kommer med.”
	Jeg støttede mig til ham med den ene arm og gned øjnene. “Jeg skal lige have noget vand i hovedet,” sagde jeg og vaklede ud ad døren og over på toilettet lige overfor. Jeg turde slet ikke se mig i spejlet og plaskede bare iskoldt vand i ansigtet et par gange. Det hjalp, men jeg var stadig udmattet og opfyldt af en mathed, en blodløshed, der føltes som vægte i alle lemmer. Da jeg kom ud, stod Sam og trippede og rakte mig en skumplastkop fyldt med sort kaffe, som jeg tog imod og nippede til, mens vi gik ned ad gangen, ud mod hans bil, som han havde parkeret lige uden for stationen. 	

	Da vi nærmede os det grå hus, var klokken fem om morgenen, men det var stadig mørk nat. Der var lys i huset. Sam standsede bilen et stykke fra huset, og vi steg ud. Han gik forrest, jeg fulgte efter. Vi stoppede brat, da der lød et skud inde fra huset. Og så et langtrukkent dyrisk skrig. Sam tog sin .38 kaliber ud, afsikrede den og krammede den hårdt. Skriget inde fra huset blev ved. Vi kiggede kort på hinanden og skulle til at gå op ad de to stentrapper mod hoveddøren, da vi hørte endnu et skud og så et langtrukkent brøl, der bare blev ved. Sam åbnede forsigtigt døren, og vi listede ind. Skriget blev ved og ved, og det kom inde fra den golde stue. Jeg blev stående midt i køkkenet og så Sam stille sig ved siden af døren til stuen med ryggen mod væggen. Vi kiggede på hinanden, Sam med pistolen oppe ved ørerne. Han kiggede rundt om døren. Jeg kunne ikke læse hans ansigt. Han var kold. Skriget fra stuen begyndte at ryste. Jeg gik langsomt over mod Sam og krængede hovedet rundt om dørkarmen.
	Midt i stuen lå Sifh på ryggen med sine blodige, sønderskudte knæ i hænderne, bukket sammen om sig selv, i en pøl af blod. Og skreg. Hans fingre krattede rystende rundt på knæene, hans hænder knyttede sig og åbnede sig, knyttedes og åbnedes. Michael Frosh stod ved siden af ham med en pistol rettet mod hans ansigt. Frosh så os ikke. Han havde handsker på. Ud af øjenkrogen så jeg Sam sænke sin pistol. Frosh sigtede nu på Sifhs skræv. Sådan stod han lidt, før han trykkede af. Mine øjne fløj i, og jeg vaklede væk, ind i køkkenet og vendte ryggen til. Skriget blev til en brægen, der krøb op ad væggene og blev hængende, og jeg kiggede på Sam. Han kneb øjnene sammen. 
	“Bland dig udenom,” råbte en stemme gennem Sifhs langtrukne skrig. Frosh måtte have set Sam.
	“Er den pistol registreret i dit navn, Frosh?” hørte jeg Sam råbe.
	Jeg hørte ikke Frosh svare, kun et skud, der slukkede skriget.
	Sam stod lidt og kiggede. Ingen sagde et ord. Det lød, som om Frosh smed pistolen. Sam gik ind i stuen. Jeg hørte dem hviske sammen. Jeg ved ikke, hvor lang tid, de stod derinde og hviskede. Men på et tidspunkt rungede Sams trin hen over plankegulvet. “Nu ringer jeg efter en ambulance og noget back-up,” næsten råbte han. “Det tager dem 10 minutter at komme herud.” 
	Jeg vendte mig mod hoveddøren og stod lidt; så mærkede jeg Froshs arm strejfe min skulder, da han løb forbi mig og ud ad døren, ud i natten, der stadig var mørk.
	Bag mig hørte jeg Sam tale i PDA. Jeg vendte mig mod ham. Hans ansigt var udtryksløst. Froshs pistol lå på køkkenbordet. 
	“Vi skal lige være enige,” sagde han, da han havde klikket PDAen af. “Vi kom herud og hørte et skud. Så kom vi ind og så ham ligge dér på gulvet.” Sam tog handsker på, trak et papirlommetørklæde op af lommen og gav sig til at tørre Froshs pistol af. 
	“Og hvad tror du drengene i Ballistik og Lisa siger til det? De kan da se, at han ikke har skudt sig selv, de kan da se på skudsårene og vinklerne og hvad-ved-jeg, at han er skudt på afstand, det er da--”
	“Kendsgerningen er stadig denne her: vi kom herud og hørte et skud. Så kom vi ind og så ham ligge dér på gulvet. Og vi så ingen andre.” Sam gik ind i stuen. Jeg blev, hvor jeg var. Jeg vidste, at han lagde pistolen i Sifhs hånd.
	Jeg hørte ham gå rundt på plankegulvet. “Hovedsagen er...” sagde Sam inde fra stuen, “...at der ikke er nogen forbindelse til Frosh.”
	“Og pistolen? Hvis var det?”
	“Curiosity killed the cat,” råbte han. “Jo mindre du ved, jo mindre skal du lyve. Jeg fortæller dig det senere.”
	“Vi kom herud og hørte et skud. Så kom vi ind og så ham ligge dér på gulvet,” hviskede jeg. 
	Pludselig stod Sam foran mig. Han tog fat i mine skuldre. Han kiggede mig i øjnene med et blik, der gik længere ind, end han før havde været. Omsider sagde han: “På et tidspunkt så Frosh på mig. Han kiggede op og så på mig. Det var ikke et bedende blik, men ved du, hvad jeg tænkte på? Det eneste jeg tænkte på?” 	Jeg sagde ingenting, men holdt hans blik fast.
	“Jeg tænkte på Froshs lille dreng.”
	Jeg tøvede. “Du mener — lille pige?”
	Han rystede på hovedet. “Jeg mener Froshs lille dreng, laleczko.”
	
	Jeg ringede efter en taxa. Så gik jeg ud til Sams bil, lænede mig op ad den og ventede. Ambulancen kom først, så kom Lisa. Hun nikkede til mig, da hun gik forbi mig, men sagde ikke et ord. Så kom min taxa. Så ved jeg ikke mere. 

26
	
Da PDAen vækkede mig klokken 07.30, var jeg stadig dødtræt, men alligevel vågen. Jeg slukkede for den, vendte mig, prøvede at falde ned gennem madrassen til mere søvn, men jeg var for nervøs. Jeg stod op, skulede til badeværelsesdøren, hoppede ned i tøjet fra dagen før. Jeg sprøjtede et par dråber vand i hovedet, snuppede en yoghurt, spiste halvdelen. Og tænkte på ingenting; ringede mekanisk til Sams slukkede PDA. 
	På stationen prøvede jeg at finde Sam, men han var ikke til at finde og ingen vidste, hvor han var. Jeg gik op til Loretta og trak en kop kaffe ud af maskinen lige inden for døren. Hele tredje sal var blæst for mennesker. Det var vist lørdag. Det første jeg så, da jeg satte mig i stolen ved siden af hende, var de to pas, de havde fundet i bunden af et aflåst køkkenskab i Sifhs Wisteria-hus. Det ene pas var en smuk forfalskning, der angiveligt tilhørte en Caspar Wistar, den forlængst afdøde amerikanske anatom, som Wisteria-planten er opkaldt efter — en lille detalje Loretta havde opdaget i løbet af natten. Hun havde arbejdet natten igennem og var nu, klokken 08.30, hvid, næsten lysegrøn i ansigtet af træthed. Caspar Wistar stod som ejer og beboer af huset, der stod alene.
	Det andet pas var ægte og tilhørte en Ulrich Deterso. 
	“Det var hans rigtige navn,” begyndte Loretta og kaldte en fil op. “Albert Fishs sønner skiftede deres efternavn til Deterso og forlod USA, kort efter faren blev stegt i stolen i Sing Sing. Jeg har slået det op.” Hun pegede på skærmen, som viste et udsnit af en elektronisk italiensk ordbog med ordet “detergere” sat i orange relief. 
	“Deterso kommer af detergere og betyder “rense, vaske væk.” De sønner må have haft et stort behov for at komme væk fra Fish-navnet, væk fra de ting deres far havde lavet. De må have ønsket at vaske tavlen ren--”
	“Det kan man bare ikke altid,” afbrød jeg mekanisk. 
	“Nej, men det lykkedes, så vidt jeg har kunnet se, for de to af dem. Henry og Eugene tog til Milano, blev gift med italienske piger, arbejdede som henholdsvis snedker og tømrer og opførte sig upåklageligt — ja, det kan jeg jo ikke sige, men de har i hvert fald ingen straffeattester. Men John — han hoppede lidt rundt fra by til by og nedsatte sig til sidst som maler i Istanbul sammen med sin østrigske kone og to drengebørn. Her gik det vist helt galt, for han blev dømt til døden sidst i 1940’erne. Han havde banket sin kone og den ældste dreng ihjel med et banketræ med søm i. Den mindste, Ulrich Deterso, altså vores Bertal Sifh, der var otte år på det tidspunkt, overlevede og blev efter måneder på intensivafdelingen sendt på børnehjem. Han stak af — med sit pas — da han var 16, og må have levet under jorden i tre år, for jeg fandt ham ikke, før han var 19 og bosat i Pontevedra i det nordlige Portugal, hvor han tilsyneladende ernærede sig som maler. Jeg har check på ham indtil 1965, så er han væk fra Portugal, og jeg kan ikke finde ham, før han dukker op i Wien i 1996, 55 år gammel. Men så begynder han på et underligt mønster. Han bor tre år i Wien, så flytter han til Debrechen, er der i tre år, flytter til Düsseldorf, bor der i tre år, flytter — se selv!”
	Hun kaldte en fil op og nikkede mod skærmen. Men jeg var tilfreds med bare at høre på hende.
	“Han må have haft to pas på sig allerede, da han forlod Rotterdam, for en Ulrich og Sluva Deterso og deres seks børn havde frameldt sig Rotterdams kommuneregister tre dage, før en Bertal og Sluva Sifh og seks børn blev indregistreret som hjemmehørende i Cornwell.”
	“Og hvordan skulle det kunne lade sig gøre?”
	Hun trak på skuldrene. “Tjo. Det er jo lidt sent at spørge ham.”
	“Hvad så med Albert Fishs pigebørn?”
	“Ingen synderegistre, kun sygejournaler — depression, tuberkulose, den slags ting. De døde ludfattige i New Jersey i slutningen af 1960’erne. Typisk piger, de vender det indad.”
	“Hvad lavede han, de steder, hvor han boede, Sifh, nej, Deterso?”
	“Han var maler.” Loretta var begyndt at se dødlignende træt ud, og hendes øjne blev ved med at lukke sig.
	“Nej, jeg mener, om han lavede noget strafbart?”
	Hun rystede på hovedet og gned øjnene. “Ikke så vidt jeg kan se. Men, hvad jeg kan se, er, at der er uopklarede tilfælde af forsvundne børn samtlige steder og inden for de perioder, han boede der. Men dér må du give mig lidt tid, og lige nu bliver jeg simpelthen nødt til at gå hjem og sove.” Hun slukkede for computeren og rejste sig. Jeg blev siddende lidt og nippede til min kaffe. 
	Loretta strøg mig over håret: “Gå hjem og sov, Fanny. Du ligner et lig.” Så gik hun. Jeg nikkede åndsfraværende, men havde ikke kræfter til at rejse mig og gå. Jeg var lige ved at falde hen, da jeg fik øje på Sam i døren. Han var mindst lige så grøn i hovedet som Loretta og støttede sig til dørkarmen.
	“Nå, dér er du. Hvorfor har du slukket for din PDA?” spurgte han.
	Han stavrede på noget stive ben over til Lorettas stol og satte sig. 
	“Dårlig vane, jeg har tillagt mig. Fuldstændig lige som du.” Jeg børstede nogle skæl af hans revers og kiggede så granskende på ham. Hans øjne var blodskudte, hans hår fedtet, hans næse virkede større end nogensinde. 
	“Hvor har du selv været henne? Jeg har kigget efter dig overalt?”
	“Jeg sneg mig ud til Frosh. Jeg vidste godt — det gik op for mig, da han løb ud af huset — at det var ham, der havde været inde i Sifhs fil, men ved du hvad?”
	Jeg rystede på hovedet.
	“Det var en elendig konklusion.” Han holdt en pause. “Ikke at det var ham, for det var det jo, men det eneste han fandt dér, var — for ham i hvert fald  — beviset på det, han allerede vidste.” 	“Du udtrykker dig temmelig kryptisk.”
	“Ja, og det var også noget vrøvl. Han fandt sit bevis i case filen, ikke i Sifhs fil. Hør her — kan du huske, du bad mig om at spørge, hvem Ellen kunne have siddet på skødet af?”
	“Jaeh,” sagde jeg tøvende, for jeg huskede kun svagt noget om det. Det var ændringen i Albert Fishs brev. Sifh havde vist skrevet, at han sad med Ellen på skødet, når forældrene ikke så det.
	“Du må spørge ham, hvem der kunne have haft hende på skødet, mens de ikke så til? sagde du til mig,” fortsatte Sam. “Og jeg troede jo bare, at det var endnu et af dine tåbelige påfund, i lighed med “huset der stod alene” og hans “grå hus” ... og alt sådan noget.” Han tøvede. “Alle sådan nogle grænsetilfælde.” 
	Jeg vidste godt, hvad han mente med “grænsetilfælde.”
	“Men så spurgte jeg ham alligevel, og nu kan jeg da godt se, at han så underlig ud i hovedet, da jeg spurgte ham. Men jeg hæftede mig ikke ved det. Så her, for lidt siden, sagde han, at det var det. Netop da, den dag jeg spurgte ham, hvem der kunne have haft Ellen på skødet, mens de ikke så til, gik det op for ham, sagde han, at det var Sifh. Dagen før havde han netop været inde i vores case file, og havde bidt mærke i den detalje med malerresten på Ellens øre, hvilket mærke og pigmenteringsgrad det var. Det havde jeg jo selvfølgelig ikke fortalt ham, jeg havde bare sagt “grå maling.” Og grunden til, at han bemærkede det, var, at Sifh havde været umådeligt insisterende over for Frosh, da han skulle male deres hus, og det var til sidst næsten lykkedes ham at overtale dem til at få det malet med Lutex 16, i en mat mellemgrå farve. Men de endte jo så med abrikosfarvede vægge, som de ønskede det. Men nu var han begyndt at koble tingene, og så foretog han sin egen undersøgelse og hackede sig ind i malerfirmaernes kundelister og fandt ud af det samme som Froikin og Beider — de to jeg havde sat på malingen — nemlig, at der sælges ufattelige mængder Lutex 16 i netop den kulør. Men Frosh fandt også ud af, at Bertal Sifh havde indkøbt uforholdsmæssigt meget Lutex 16 i forhold til, at han bare var et enkeltmandsfirma.”
	“Det burde Froikin og Beider også have fundet ud af.”
	“Alting ser så enkelt ud bagefter.”
	Vi sad lidt uden at sige noget. Jeg mærkede irritationen begynde at hæve som dej i min mave. 	“Frosh brugte det, han havde og kom længere end jer,” sagde jeg besk.
	“Jamen, vi havde jo ikke noget på Sifh. Noget var gået op for Frosh, lige som ting går op for dig. Uden hold i. Bare billeder fornemmelser, anelser. Men sådan arbejder vi jo ikke. Vi havde jo ingenting på ham.”
	“I havde da præcis det samme, som Frosh havde. I havde malingen. Når Frosh kunne bruge den maling, så kunne I vel også?”
	“Nu stopper du! Den farve, det mærke, er den mest brugte i alle offentlige kontorer og institutioner i hele Staten. Prøv brandstationerne, hospitalerne, skolerne, børnehaverne, ældrecentrene, rådhusene — hvis det havde været en hvilkensomhelst anden farve, havde vi nok været mere oppe på mærkerne.”
	Jeg sukkede. Det var nytteløst. Frosh havde jo også noget, de andre ikke havde: et barn der var blevet myrdet og spist.
	“Jamen, hvorfor sagde Frosh ikke noget? Hvis han var så sikker på, at det var Sifh, hvorfor sagde han så ikke noget?”
	Sam kiggede desperat på mig. “Ja, hvorfor i himlens navn tror du, han ikke sagde noget?”
	Touché. Jeg sad lidt og tænkte og prøvede at lade være med at sige det, men så røg det alligevel ud af munden på mig.
	“Det var sgu mord, Sam. Sig mig engang, du er medskyldig — har du det slet ikke skidt med det?”
	“Spørger du, om jeg har har det skidt med, at det svin har fået, hvad han har fortjent?” råbte han hadsk ad mig. “Tror du, Lisa ville have det skidt med det? Tror du, Vainer ville have det skidt med det? Tror du, Lashowicze ville have det skidt med det? Og, svar mig ærligt — har du det skidt med det?” Han gjorde et ophold og bare stirrede på mig. 
	Touche nummer 2. 
	Men så kneb han øjnene sammen og sagde stille:
	“Husk nu lige på, at vi er de efterforskende myndigheder her.”
	Det rislede mig koldt ned ad ryggen, men jeg vidste ikke, hvad jeg skulle sige. 
	Jeg foldede hænderne i skødet og rømmede mig. Det skulle gøre godt med et spørgsmål.
	“Nå, men det var altså Frosh, der gik ind i Sifhs fil?”
	Sam nikkede. “Adskillige gange.”
	“Kan Loretta eller en af de andre ikke se, at det var Frosh?”
	Sam rystede på hovedet. “Jeg spurgte ham. Han grinede hånligt. Chefen for datasikkerhed i Føderalbanken grinede hånligt ad mig.”
	“Men hvad fandt han så i Sifhs fil?”
	“Han fandt ikke så meget. Men han fandt blandt ud af, at Sifhs kone havde beskudt politiets 40 watts pære med Sifhs .32 kaliber — som blev leveret tilbage til Sifh, da vi var færdige med hende. Den var helt legit og registreret i hans navn.”
	“Pistolen blev leveret tilbage til Sifh. Men I fandt ingen pistol, da I gennemsøgte hans hus?”
	“Vi fandt den ikke, for på det tidspunkt havde Frosh allerede taget den.”
	“Taget den? Du mener “taget” den — du mener, Frosh brugte Sifhs egen pistol? Du tager pis på mig!” 
	“Da brikkerne faldt på plads for ham, så tog Frosh en rundtur i Sifhs hus.”
	“Han brød ind i Sifhs hus?”
	“Lige så lang han var.”
	“For at få fat i pistolen?”
	“Yep.”
	“Jamen, herre du milde — hvordan kom han ind?”
	“Og det spørger du om! Han knaldede en rude og låste en dør op, fuldstændig lige som du gjorde, da du brød ind i Malkos hus.”
	“Det gjorde jeg altså ikke.” Jeg kiggede væk og håbede, at den varme, jeg følte stige mig til hovedet, ikke kunne ses.
	“Og Sifh anmeldte ikke indbruddet?”
	Sam rystede på hovedet og fortsatte: “Men da vi så lod Sifh gå for anden gang, så kunne Frosh bare ikke holde sig længere. Kan du forstå det?”
	Jeg nikkede. Det var utåleligt nemt at forstå. 
	Vi sad lidt uden at sige noget. 
	“Gå dog hjem og sov, Sam, du ligner et lig.” Det var helt utroligt, som vi alle lignede lig.
	“Lige én ting til, jeg ikke har fortalt dig.
	Sam lukkede øjnene og begyndte at køre tungen rundt i munden.
	“Ved du, hvad Sifh sagde? Ved du, hvad han spurgte mig om? Da jeg fulgte ham ned på laboratoriet til de tests?” 
	“Fortæl.”
	“Han spurgte, om det havde smagt mig? Og så spurgte jeg selvfølgelig, hvad han mente, ikke? Og så spurgte han, om jeg ikke syntes, han var en god kok — og så grinede han bare fuldstændig satanisk. Kan du huske, da jeg skulle låne din tandbørste?” 
	Jeg nikkede. “Du havde spist noget med for meget hvidløg i.”
	“Ja, det var en gryderet, Sifh havde lavet, og som jeg fik en portion af, da jeg var ude for at forhøre ham om hans kone. Ved du, hvad det var?”
	“Hvis du spørger på den måde — et stykke af Ellen Frosh?”
	Han nikkede. “Hvad skulle det ellers være?” 	“Come on!”
	“Hvad skulle det ellers være? Hvorfor skulle han ellers have spurgt på den måde? Det smagte virkelig mærkværdigt.” Han lignede en, der havde spist en stor, slimet skrubtudse. “Jeg har spist det. Det er forlængst fordøjet. Det nytter ikke engang at gå ud at kaste op.” Han trak vejret hurtigt, og hvis jeg var uheldig, ville han snart begynde at flæbe. 
	“Perwersyjny skurwysyn,” hviskede han, og tårerne begyndte at vælde op i hans øjne. “Det svin har fået mig til at spise menneskekød.”
	Jeg orkede ham ikke. Jeg var simpelthen for træt. 
	“Tag det lige helt roligt,” sagde jeg langsomt og prøvede at skjule min irritation. “Det er bare kød. Den eneste grund til, at vi synes, det er ulækkert, er, at vi er programmerede til det. Vi er programmerede til ikke at spise vores egne, simpelthen for at sikre artens overlevelse, den ville jo ikke have mange chancer, hvis vi snuppede hinanden fra gaden, når vi var sultne.”
	“Hvad nu hvis jeg får Creutzfelt og kogalskab af det? O kurwa! Det får man, hvis man spiser sin egen art.”
	Nu var det nok. Jeg rystede på hovedet, vendte mig og begyndte at gå. 
	“Jamen, du har selv fortalt mig om de dér folk på New Guinea, der spiste deres afdøde og fik kuru!” råbte han efter mig.
	Jeg stoppede, vendte mig og råbte tilbage: “Du får hverken kuru eller BSE eller Creutzfelt, Sam — men du får pip, hvis du bliver ved på den måde. Og det gør jeg i øvrigt også. Gå hjem og sov. Det er overstået.”
	“Må jeg ikke komme med dig?” pev han.
	“Nej. Jeg skal sove.”

	Klokken var 11.30, da jeg lagde mig i min seng, og selvom min mave krævede frokost, nøjedes jeg med at forestille mig et par kæmperejer i paprikaspækket hummerflødesauce, og så sov jeg. Da jeg vågnede næste morgen, var klokken ikke kun 09.30. Det var også min fødselsdag. 
	Åh, nej. Ikke igen.

27

Jeg satte mig langsomt op i sengen og tog mig til hovedet. Jeg vidste, Sonia havde arrangeret et åbent hus i mine stuer i aften, det gjorde hun hvert år. Men dagen i dag, den havde jeg helt for mig selv. Jeg strakte mig og følte mig så god som ny. Jeg rakte ud efter min røde kimono, tog den på, steg langsomt ud af sengen og gik endnu langsommere ud i køkkenet. Avisen lå lige neden for brevsprækken, og i dag havde jeg tid til at læse den. Jeg satte kaffe over, smed mig i en af mine provencalske fletstole, smækkede benene op på bordet, bladrede dovent i Cornwell Bugle og fandt mig selv under Fødselsdage på næstsidste side. Overskriften var et kæmpe spørgsmålstegn og signaturen var Hanif Kureishis. haiku. Hvor originalt. Den mand irriterede mig. 
	Han havde skrevet det sædvanlige om, hvor gammel jeg mon i virkeligheden var, og hvor var det bare interessant. Jeg sænkede avisen. Det gik op for mig, at jeg havde en hel dag til at more mig, og at jeg i øvrigt trængte til at more mig. Hanif skulle have en lærestreg, et grundigt tak-for-sidst, og det skulle være snart, og det skulle blive fornøjeligt.
	Hanif Kureishi var en flot mand, derom ingen tvivl. En flot mand, som flere gange havde lagt erotiske billetter ind hos mig. Uden held — hvilket ganske enkelt skyldtes, at han intet skulle have på mig. Min selvophol­del­ses­drift er heldigvis langt større og stærkere end de andre drifter. 
	Han var byens, hvis ikke statens, værste rygtesmed, sladderstodder og tilmed højst betalte journalist, og man skulle virkelig vogte sig. Han stod ikke tilbage for noget. Han solgte gladeligt sin kone gennem 10 år i en bog, med et forskud på 500.000 euro, og udleverede hende som fyrre, fed og forladelig og deres fælles børn som små, irriterende, anonyme vedhæng til hans forrygende liv, side op og side ned. Han havde lagt samtlige avisens kvindelige medarbej­dere ned og udleveret deres hemmeligheder uden blusel i spalte efter spalte, aldrig med navn nævnelse men altid således, at de var genkendelige for den inderkreds, han ønskede at imponere. Og han fik aldrig nok. 
	Jeg havde skam ikke glemt ham, bare gemt ham — til dessert, tog jeg mig i at tænke. Hver ting til sin tid. Så hvad skulle jeg stille op med Hanif?
	Skulle jeg lægge ham ned og håne ham bagefter? 
	For let. For banalt.
	Jeg smed avisen og gik ud på badeværelset. Tog en lang slurk af Vecchiaen i skabet og gik i bad. Skulle jeg anbringe ham på min seng i umiskendeligt rejst tilstand, svirpe ham med min stunkæp og tage nogle billeder? 
	For plat.
	Skulle jeg få ham til at fortælle mig indiskretioner og optage dem på min nye diktafon?
	For besværligt.
	Jeg tørrede mig og checkede mit ansigt i spejlet. Ikke noget en smule foundation og lidt læbestift ikke kunne klare. Så tog jeg en badekåbe på, lagde mig på sengen, lukkede øjnene og stillede ind på Hanif. Og på hans store penthouse lejlighed, hvor den svagt parfumerede mandelugt altid hærgede. Væggene var dybt grønne, alt andet knaldrødt. Køkkenet var rødt, gulvtæpperne, stolene, sofaerne og gardinerne var røde. Alt var så rent, så dyrt, så stiligt — så Hanif. Han skulle snavses lidt til. 
	Hvordan jeg kom til at tænke på rejer, det aner jeg ikke. Muligvis skyldtes det, at Sonias cateringmad altid var fantasifulde udlægninger af laks og rejer. Lækkert, men tidsbegrænset lækkert. Og hvordan jeg fik koblet rejerne med Hanifs hule gardinstænger af messing, det husker jeg heller ikke. Men pludselig satte jeg mig op i sengen og vidste, hvad jeg skulle gøre, en dag jeg følte mig fjollet og virkelig ikke havde andet at lave.
	Jeg skulle proppe rejer ind i hans gardinstænger. 
	Det ville ikke tage mange dage, før stanken i hans lejlighed ville være uudholdelig. Og som dagene gik, ville den kun blive værre. Han ville hyre et rengøringsselskab til at desinficere hyblen og sterilisere hver vildfaren støvmide. Men de ville aldrig tænke på gardinstængerne. Han ville få sine dybrøde væg-til-væg tæpper flået af, nye lagt på. Men lejligheden ville stadig stinke. Til sidst ville han ringe til en ejendomsmægler og så til et flyttefirma, hvorpå han ville flytte alt sit knaldrøde indbo over i en ny penthouse lejlighed. 
	Jeg opdagede pludselig, at jeg lå på min seng og grinede. Hanif ville tage gardinstængerne med. Sådan skulle det være. Han skulle have en lærestreg, og jeg skulle more mig. Det er vigtigt at more sig, så længe man kan. Min fest er snart forbi, og jeg har altid været en dårlig bænkevarmer. Om fem år skal jeg officielt pensioneres. Og så må sandheden frem. Men indtil da ... hvis der ikke var plads til et antal gardinstænger og et par kilo rejer ...
	
	Jeg lå i sengen og læste resten af dagen og nippede til små lækre laksesandwich, som Sonia kom stikkende med. Kl. 15.00 gik jeg igen i bad og brugte så et par timer på kådt at prøve kjoler og nippe til Calvaer foran spejlet. Kl. 17.00 kom Sonia og hendes foretrukne cateringselskab og stillede glas og tallerkener op inde i stuen. Jeg kunne svagt lugte maden, da de begyndte at bære Sonias buffet ind, og mærkede, hvor ophidset min mave blev. Men jeg mistede totalt appetitten — netop som jeg i ly af mit soveværelse var ved at iføre mig en æggende Lainey Keogh-model — da Sam pludselig kom brasende ind og smækkede døren bag sig. 
	“Jeg bliver nødt til at lette min samvittighed,” begyndte han. 
	Jeg har aldrig fattet folks timing med hensyn til at lette deres samvittighed. Når folk letter deres samvittighed, letter de den nemlig altid — i større eller mindre grad — over på tilhøreren, netop som denne er ved godt humør. 
	“Kan det ikke vente,” tryglede jeg. “Jeg er lige ved at blive mig selv igen.”
	“Det kan det ikke. Eisik Malko kommer for dommeren i morgen, og vi kan ikke sigte ham for din hamster og Francis Zanf. Jeg bliver nødt til at fortælle dig hvorfor.”
	Jeg sagde ikke noget. Han tog en pakke tyggegummi op af lommen og fortsatte:
	“Sæt dig lige ned.” Jeg satte mig. 
	“Du bad mig om at skyde din hamster. Det kunne jeg ikke få mig selv til. Den var så lille.” Han holdt en pause. “Så var jeg ude at besøge min nevø, der er forsker ude på det Veterinære Forskningscenter. Vil du have et stykke tyggegummi? De er ved at lave nye vacciner til pestudbruddene i Bombay og forsøger sig med Pasteurellaen. Han gav mig en petriskål med en Pasteurella-koloni i, som han sagde, jeg skulle hælde i foderet. Han var selv nysgerrig efter, om det kunne slå en hamster ihjel, sagde han. Det kunne det jo altså.”
	“Ja, og en voksen mand,” sagde jeg mat og kiggede længselsfuldt efter mit gode humør, som netop nu var på vej ud ad døren. “Lukkede du den også ud?”
	“Nej, men jeg skulle jo åbne buret for at fodre den, og jeg må på en eller anden måde have lukket den forkert, så den selv har kunnet komme ud.”
	“Ved du hvad? Det tror jeg simpelthen ikke på.”
	“Hvad tror du ikke på?”
	“Jeg tror, du har taget den hamster og fået den til at bide Francis, mens han sov, fordi du var jaloux! Sådan en flot, ung mand — jamen, se på dig selv!”
	“Fanny!” Han tog mig hårdt i armen og så mig lige ind i øjnene. “Jeg sværger! Jeg anede ikke, at Francis lå i din seng. Jeg var slet ikke inde i dit soveværelse. Jeg hældte bare skidtet i foderet og gik min vej.” 	“Hvordan kom du ind?” 	“Malko lukkede mig ind.”
	“Sagde du, hvad du skulle?”
	“Ja.”
	“Så kunne han jo være gået ind bagefter og have lukket hamsteren ud — eller simpelthen taget den og stukket dens hoved ned til Francis.”
	“Han kunne alt muligt. Jeg kunne alt muligt. Vi kan intet bevise. Han nægter alt.” 	“Du skal i hvert fald ikke bilde mig ind, at den selv er gået ind til Francis og har bidt ham. Godt nok var den bidsk, men jeg tror ikke på, den selv kunne finde på det. Den var bange. Det var derfor, den bed.”
	Han trak på skuldrene. “Det jeg vil bede dig om, er for det første at tro på mig. Tror du på mig?” 	Jeg nikkede. Jeg troede faktisk på ham. Jeg kunne se på ham, at han ikke løj, jeg kendte ham for godt. Jeg vidste også, at han ikke kunne finde på at gøre den slags.
	“Og for det andet vil jeg bede dig om at glemme det. Vi finder aldrig ud af det. Læg låg på. Francis var en dødssyg mand. Han var død under alle omstændigheder. Glem det.”
	“Men sig mig engang,” begyndte jeg. “Hvis du sagde det med pasteurellaen til Malko, er du så ikke bange for, at han skal sladre?”
	Sam grinede lydløst. “Han kan ikke sætte hamsteren og Francis Zanf i forbindelse med hinanden, med mindre forbindelsen er ham selv — og ved du hvad? Det har jeg egentlig også temmelig svært ved.”
	“Hvor lang tid kan du få Malko ind for?”
	“Jamen, jeg regner med en syv-otte år for bevæbnet, planlagt voldtægtsforsøg. Vi har billederne af hans hus, fra før du tog dem ned--” 	“Jeg tog dem ikke ned.”
	“Så siger vi det. Men det har vi, og det vil gøre indtryk på dommeren, så når han kommer ud, hvis han kommer ud, er han en meget gammel mand.”
	Jeg kunne høre flere og flere stemmer inde fra køkkenet og rejste mig. “Gå ud og få noget vand i hovedet,” sagde jeg til Sam, der nu stod og kiggede ud af mit soveværelsesvindue. “Og få redt håret! Og det dér slips.” Jeg rettede på hans slips. Han så taknemmeligt på mig.
	Det bankede på døren. Jeg åbnede, og dér stod Rosa med en kæmpe kage i favnen. Jeg så øjeblikkeligt, at der var alt for mange lys i, og gennede hende ud på toilettet, hvor jeg tog 25 lys af og skyllede dem ud i toilettet. Så brugte jeg tandbørsten som spartel og dækkede alle de overflødige huller, de overflødige lys havde lavet i flødeskummet.
	Hun gjorde det hvert år, og hvert år gjorde også jeg det samme. Jeg skældte hende ikke engang ud mere. Det var nu engang vores ritual. 

	Alle fra Instituttet var der, alle fra Retsmedicinsk, og dér stod Lisa midt i min stue og grinede som en hest med et champagneglas i den ene hånd og krummede på mit gulvtæppe med den laksesandwich, hun svingede rundt i luften med den anden hånd. Netop som jeg vendte mig for at hente en tallerken til hende, væltede hele drabsafdelingen ind ad døren, John Smith med en stor rød pakke i favnen. Sidste år havde hans store røde pakke indeholdt en bidsk og forslugen hamster. Skulle jeg mon også i år have gjort mig fortjent til et diminutivt kæledyr, jeg så kunne fordrive tiden med ønske død? 
	Sonia manøvrerede ham hen til gavebordet, og jeg snuppede et glas champagne og gav hånd og kram, som det nu passede sig. 
	Sam kom ud fra toilettet og så en anelse bedre ud. “Hvor er Loretta?” spurgte jeg ham. 
	“Nårh, ja, jeg skulle hilse og sige, at hun var forsinket, hun havde fat i noget, hun ville gøre færdig.” Han rullede med øjnene. “Og så på en søndag.”
	Samtalerne kredsede om Bertal Sifh og Albert Fish. Den ene morbide kommentar afløste den anden. Hele drabsafdelingen havde læst på lektien. Om hvordan Albert Fish til sidst havde været tilfreds med at komme i den elektriske stol som den sidste storslåede oplevelse for en mand, hvis liv altid havde kredset om smerte, og hvordan Sifh selv havde reddet sig et smertefuldt endeligt. De fleste hældte til teorien om den ultimative masochistiske bodshandling. Andre rystede på hovedet og sagde bare, de ikke fattede en brik. Men hver og en, garvet som uerfaren, købte de historien om Sifhs selvvalgte smertefulde endeligt. Ud af øjenkrogen så jeg Sam liste et brugt stykke tyggegummi ud og sætte det under bordpladen.
	Og så begyndte de på hele den “hvad-kan-vi-lære-af-det-snak.” Og om det ikke var ærgerligt, at jeg ikke havde fået mulighed for at “forstå” ham, kortlægge ham og indtaste ham i yderkanten af en usandsynlig statistik?
	Hvis han havde siddet på dødsgangen, tror jeg såmænd ikke engang, jeg havde ofret tid på at tale med ham. Det sagde jeg nu ikke. I stedet spurgte jeg:	
	“Ved I, hvad Douglas sagde om Ed Gein og alle hans hudkjoler?”
	De rystede på hovedet og spidsede både øjne og ører.
 	“Han sagde, at han tit havde tænkt over Geins værker og ofte havde spekuleret på, hvad de kunne fortælle om den person, der havde udført dem, og hvordan den viden kunne have hjulpet politiet. Douglas sagde, at han ikke anede det, og at han sikkert ville tænke over det til sin dødsdag.”
	“Så glem alt om Sifh,” sagde jeg afslutningsvis. “...eller hvad det er, han hedder. Hvad han har gjort, er der ingen, der kan bruge til noget som helst.”
	Telefonen ringede, Rosa tog den. Selvfølgelig tog Rosa den, jeg skulle have revet stikket ud. Jeg lavede øjne til hende og rystede på hovedet.
	“Det er Loretta,” sagde hun. Jeg gav Sam mit glas og tog røret.
	“Jeg ville bare advare dig,” sagde Loretta. “Der ringer en mand til dig fra drabsafdelingen på Station 13 i Wien. De vil gerne have din hjælp til de 13 tilfælde af forsvundne børn, de har haft inden for de sidste fem år. Det er lidt min skyld, jeg skulle have verificeret nogle oplysninger, jeg fik fra deres database, forstår du, pludselig kom jeg til at tænke på at — synes du ikke, Sifh var lidt gammel til at være far til seks mindre børn?” 	“Joeh,” sagde jeg. Det havde jeg selvfølgelig tænkt på. Men der var jo folk som Picasso, der fik børn i en alder af 80 år. 
	“Jeg har lige fundet ud af, at Sifh har yderligere seks børn fra et tidligere ægteskab, to drenge og fire piger. De to sønner bor i Wien og er 29 og 31 år gamle.”
	“Har de børn?”
	“Fem i alt og to på vej.”
	Jeg lagde røret på og bad Rosa tage telefonen, hvis den ringede. 
	

	Da PDAen vækkede mig kl. 06:30 den følgende morgen med den glade gamle nyhed om Bertal Sifhs outrerede selvmord, var jeg træt og havde ondt i hovedet. Champagne er ikke noget for mig. Jeg væltede ud af sengen, tog 60 armbøjninger og besluttede, at jeg simpelthen ikke turde ringe til Rosa og sige, at jeg tog direkte til Wien. Min flybillet var bestilt og ventede mig i lufthavnen, havde Herr Carl Hopffelz fra Station 13 i Wien forsikret, da jeg talte med ham sent i går aftes og bad ham afhøre Bertal Sifhs to østrigske sønner.
	Jeg rejste mig fra gulvet, snuppede den røde silkekimono på sengen og gik ud i køkkenet. Det flød med brugt service og mad — mad der ikke længere duftede. Jeg gik tilbage til soveværelset og lukkede døren. Pakkede min weekendkuffert og lagde en Margit Menia kjole fra min ungdom frem på sengen. Så tog jeg et hurtigt bad. Kom i tanker om, at jeg måtte aflyse undervisningen både tirsdag og onsdag. Jeg gøs ved tanken om Rosas reaktion og skottede til uret over kommoden i gangen. Hvis jeg ringede til kontoret nu, ville hendes venlige telefonsvarer tage imod beskeden. Det gjorde jeg, hurtigt og smertefrit. Så ringede jeg til klinikken for at bestille tid til en laser resurfacing om tre uger, blot for at høre den forudindtalte stemme meddele mig, at klinikken åbnede kl. 08.00. Jeg skulle lige til at ringe til Cormio Vittantonio, men så må det endelig være gået op for mig, hvad klokken var, for jeg opgav, før jeg hørte endnu en automatisk stemme fortælle mig, at jeg igen var stået for tidligt op. I stedet slettede jeg alle mine beskeder, slukkede PDAen og lagde den ned i kalveskindstasken. En død PDA var ved at blive en dejlig, dårlig vane. 
	
	Da jeg bakkede bilen ud af carporten, tænkte jeg på min far. På et tidspunkt måtte jeg vel hellere ringe til ham. 
#

	Alle detaljer om Albert Fish (1870-1936) er i overensstemmelse med virkeligheden, hans breve, hans gerninger, hans adfærd, hans endeligt — med følgende undtagelser: han lagde aldrig hånd på sine egne børn, lige som han heller aldrig involverede dem i sine perversioner. Han fik kun seks børn, selvom han angiveligt blev gift adskillige gange uden smålig hensyntagen til nødvendigheden af først at lade sig skille.
	Jeg har ikke kendskab til, hvad der siden skete med hans børn. De Fish-efterkommere, der optræder i denne bog, er fiktive. 
