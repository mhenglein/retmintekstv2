Med tak for støtte fra Litteraturrådet














Mit smukke lig






1


Jeg har ikke haft samleje i uger eller mere. Tankevækkende.

Der er et tidspunkt i et menneskes liv, hvor man uden egentlig at lægge mærke til det begynder at se mere tilbage end frem. Det tidspunkt kom nu meget pludseligt for mig. Det kom fra det ene øjeblik til det andet. Det kom en onsdag. Og det kom fuldstændig bag på mig og midt i en telefonsamtale af relativt privat karakter.

Det kom i form af en B. 
En B. kom ind ad min dør, og jeg må sige, at det er utroligt, at evolutionen ikke for længst har ryddet dem af vejen. Papirskubberne, skrivebordspamperne, reglementrytterne, alle dem, der altid havde gjort, at de oplagte muligheder, de intelligente strategier og de fleksible løsninger aldrig kunne lade sig gøre. Det var en af disse mennesker, Store B, der en helt almindelig dag, viste sit pernittengrynede ansigt i min døråbning og forsigtigt forkyndte, at jeg på den og den snarlige dato ville have fem års opsparet ferie til gode, som de desværre så sig nødsaget til at bede mig om at afholde. 
Bede? Sjovt ord, tænkte jeg, bestående af lige dele gummi og spandex. 
»Fem års ferie? Du siger, jeg skal holde fem års ferie?« sagde jeg med hånden over tragten og grinede tomt ud i lokalet, mit kontor, min verden, der nu pludselig forekom mig fremmed. Men Store B, som er lille både indvendig og udvendig, blev stående med sine lidt våde og meget indtrængende øjne bag de lidt for store brilleglas.
»Lige et øjeblik,« sagde jeg til telefonen og foldede igen hånden om tragten. Jeg kendte hvert støvfnug, der havde taget bopæl i furerne i hans ansigt, for det var til ham, jeg altid havde afleveret meter efter meter af nyttesløst papir til brug for statistikker, der aldrig blev brugt, men blot arkiveret, nyttesløst papir, der altid blev udfyldt, men aldrig læst, nyttesløse papirskemaer, der kunne have været nyttesløse PDF-filer, men forblev papir, fordi det var mig, han havde med at gøre, og fordi jeg var ét menneske, der måtte have papir, måtte skrive med en pen i hånden og til min dødsdag ville være fjendtligt indstillet over for bits, bytes og brugergrænseflader. For slet ikke at nævne bureaukrater. Som Store B. 
Det var ganske vist en computerudskrift, han nu lagde på mit skrivebord, således placeret at jeg kun kunne undgå at læse den, hvis jeg vedholdende stirrede på hans ansigt. Men det var dog papir, måtte jeg erkende og gav mig.
»Som du kan se...« begyndte han og førte en pegefinger med en betænkelig lang negl ned langs en kolonne i yderste højre side. Jeg opfattede mængden af tal og datoer med det samme og fjernede hånden fra tragten.
»Jeg tror, jeg bliver nødt til at ringe tilbage,« sagde jeg til tragten, der husede min plastikkirurg, Fabian Swift. »Der ligger noget foran mig, jeg skal bruge resten af mit liv på at fatte.« Jeg lagde på. Store B talte videre. Pegefingeren kørte videre. Udenfor mine vinduer gik livet mærkværdigvis også videre. 
Først da Store B efter cirka en time opsummerede pegefingerens ærinde i taljunglen, fattede jeg det. Det var lykkedes mig at opspare 270 ugers ferie over 28 år, ja, det vil sige, faktisk, ahem, inklusiv afspadsering for overarbejde og så videre, og det viste sig, at og så videre betød »anden tid«, og hvad der lå i det, forklarede han uden, at jeg hørte det, idet jeg kun havde tanker for F-ordet: Ferie. På linje med andre F-ord som fængsel, forulempelse og filipens. 
»Og yderligere ...« sagde han lavmælt og rømmede sig i sin knyttede hånd, »...men det gælder kun for så vidt angår Instituttet her. Yderligere er der så problemet med træningskurset for specialenheden forrige år, hvor hver dag udløste tre dages ferie, hvilket vil sige, at der tilkommer dig andre otte ugers ferie.« Han gik nu videre til at forklare de særlige forhold, der herskede omkring det træningskursus, jeg for tre år siden havde afholdt for the National Crime Squad i det skotske højland. Det korte af det lange, opsummerede han på et tidspunkt, hvor det føltes, som om jeg allerede var død et par gange og landet i helvede, der til lejligheden vrimlede med B’er, det korte af det lange var, at jeg om præcis 10 arbejdsdage måtte forlade Institut for Kriminologi for aldrig mere at sætte mine ben i denne marsk, der var mit liv. Dog havde jeg, tilføjede han iført det mest suppehønede julegavesmil, tilladelse til at betjene European Federal Bureau of Intelligence, bedre kendt som EFBI, i endnu otte uger efter mit officielle ophør i Instituttets regi. 
Bureaukraterne fyrede mig. Det var det første, jeg blev rasende over. Jeg blev så rasende, at jeg mærkede, hvordan varmen sneg sig op ad nakken og blev til ægte prærieild, da den nåede hårrødderne. Raseriet var den første følelse af alle de utallige, jeg måtte gennemgå i de dage, de dage, der vel at mærke endnu ikke er forbi. Efter raseriet, kom frustrationen, så forbitrelsen, der igen afløstes af den snigende depression, handlingslammelsen, følelsesløsheden, rædslen. Og til sidst kom sorgen. Den sorg, der altid indfinder sig efter tabet, og det jeg tab, jeg led af, var så stort, at man skal kende mig og mit for helt at fatte omfanget. 
 
Mit navn er Fanny Fiske — Dr. Fanny Fiske. Det lader jeg endnu engang gå til protokols, og doktorgraden er der ingen, der nogensinde kan tage fra mig. Jeg er adfærdspsykolog med speciale i profilering af serieforbrydere og har været tilknyttet EFBI, som konsulent, mens jeg samtidig betjente statspolitiet i alle Europas Forenede Stater. 
Som adfærdspsykolog har mit udgangspunkt altid været, at adfærd afspejler personligheden. Det gælder også for dig, Store B., var jeg på nippet til fortælle ham. Forbrydelse har ganske mange ansigter, og din adfærd er ikke til at tage fejl af. Dine kolonner, din ludende kropsholdning, din mærkværdige pegefingernegl, din sørgelig bestilling. Hvad fortæller det om dig, kunne du tænke dig at høre lidt om det?
Jeg har profileret ukendte gerningsmænd ved at se på de ting, de gjorde, de måder, de gjorde det på, og de spor de efterlod næsten på samme måde, som en læge vurderer symptomer for at kunne stille en diagnose. 
Og ved du hvad, Store B, kunne jeg have sagt til ham, netop da han stod og afsagde min dødsdom med samme mine, som han brugte dagen lang, uanset hvad han foretog sig. Store B, ved du hvad din diagnose er? Du er anal. Anal langt ind i din tunnelvisionære sjæl, hvis det da overhovedet er muligt at kalde det mosevand, dine tanker bor i, for sjæl. Du blev slæbt på potten, endnu mens grøden sivede ud af begge mundvige. Du har urineret på klokkeslæt dit ganske liv, og enhver hestebremse ville være en mere underholdende middagspartner. 
Al den viden, al den erfaring, jeg har opsparet gennem årtier i tjenesten — og som Store B lige da var i færd med at kaste i grams — har jeg samtidig lært fra mig. Jeg var — i flere år end jeg bryder mig om ligefrem at sige HØJT — ansat som lektor ved dette Internationale Institut for Kriminologi, hvor jeg lige da sad og hørte min skæbne fremsagt af en B. 
Instituttet hører under Europa Universitetets Afdeling for Adfærdspsykologi og ligger på en pløjemark midt mellem Cornwell og Grafton. Her underviste jeg politifolk og agenter i de mange aspekter, der indgår i forbryderprofilering. For to år siden oprettede Instituttet et professorat til mig, et decideret æresprofessorat, som jeg ikke faldt på halen over, idet jeg mente, det kom cirka 30 år for sent. Og ved du, hvad, Store B? Det kræver respekt! Folk som jeg, vi har krav på respekt. Vi har krav på, at kolonnerne viger, når vi kommer, at statistikker lægger sig ned, når vi siger, de skal. Kan du fatte det, Store B? At der er noget, der er større, vigtigere — MEGET VIGTIGERE — end din besynderlige opfattelse af tingenes orden.
Men Store B vandt. Denne verdens Store B’er fra A til Z vinder altid. Da hans lille slunkne og overmådeligt høflige skikkelse lige så stille luskede ud af mit kontor og forsigtigt lukkede døren efter sig, sivede raseriet, og jeg så mig selv som den elementarpartikel, jeg i virkeligheden var og hele mit liv havde været klar over, jeg var. De kan sige, hvad de vil — de andre elementarpartikler — men jeg har altid kunnet se kendsgerningerne i øjnene. Jeg har altid vidst, hvorfor jeg var, som jeg var; jeg har altid været klar over, hvorfor jeg handlede, som jeg handlede. Kun har det ikke altid været muligt for mig at styre mig. Jeg er en drevet person. Jeg har følt mig drevet til at beskæftige mig med det, jeg beskæftiger med mig. Jeg har følte mig drevet mod mænd, mod at bruge dem, misbruge dem og få dem sat fast. Og fremfor alt har jeg følt mig drevet til mit arbejde. 
Kendsgerningen er, at jeg lever i kraft af mit arbejde. Nu er der ganske mange, der har det sådan. Ingen hobbyer, ingen tid til børn og hjem, arbejdet fylder det hele. Det er ikke kun sådan, jeg har det. Jeg har det heller ikke kun som den ældre tyske kvinde, jeg engang mødte i Bayern og som glad med mop og spand i hånd forkyndte, at hun sled og slæbte den ganske dag, fordi arbejde gjorde hende lykkelig. »Jah, Arbeit macht das Leben« sagde hun og strålede. Travlhed er naturligvis glemsel, og glemsel er lykke for dem, der som jeg ønsker at glemme. Men mit valg af arbejdsfelt er bestemt ikke tilfældigt. Jeg har valgt at arbejde med de sværeste, de groveste og de meste uforståelige forbrydere, dem der myrder andre, fordi det er sådan, de fornøjer sig, og det har jeg valgt, fordi disse forbrydelser udfordrer mig på mit sarteste sted. For de tager det dyrebareste, det eneste, et menneske har. De tager liv. Hver gang jeg har medvirket til pågribelsen af en lystmorder, en af mine drenge, får jeg hævn over min egen dødelighed. Så mættende det plejede at føles, den stund rusen varede, og indtil det tidspunkt, hvor angsten for intetheden, udslettelsen og ikke-eksistensen igen bankede på. Så måtte jeg påny fylde både mig selv og kalenderen op til bristepunktet, indtil næste sag kunne opsluge mig. Jeg gjorde det ikke med mop og spand, men i rask trav ind og ud af bil og hus, i foredragssale, på drabssteder, i kontorer, i forhørslokaler, i retssale, på politistationers kontorer og forkontorer, i mit eget hjemmekontor og på de særlige steder, jeg finder, eller de særlige steder jeg kender, hvor tanker trives på grund af stedets hypnotiske egenart. Som lille pige, efter min mors død, når jeg gang på gang blev efterladt alene i stuen, satte jeg mig på gulvet foran bornholmeruret og forsvandt ind i min egen verden, hvor jeg befordret af sekundviserens regelmæssige, metalliske klik manede situationer og tanker frem, der optændte mig i en sådan grad, at tiden og ensomheden forsvandt i en hjemmelavet kemisk trance. Jeg har i alle mine arbejdende år altid haft et gammelt, mekanisk vækkeur, sådan et som man trækker op. Det stod på mit kontor, og jeg brugte det, når jeg skulle tænke med baghovedet. Jeg tog til Wimbledon hvert år, hvis jeg kunne, og sad alle kampene igennem uden at høre eller opfatte andet end bolden, der taktfast blev kastet frem og tilbage, ramte ketsjeren med en hul, elastisk lyd, igen og igen. (Det siger sig selv, at jeg foretrak kvinderne, der holder bolden kørende længere. Mændenes kampe har altid været værdiløse for mig. Denne evindelige serven er ganske rytmeforladt og gør mig bare nervøs.)

Eller jeg kan sidde her, hvor jeg lige nu opholder mig, på en hård bænk i Londons undergrund, eller for at være helt præcis, en hård bænk på den nordgående perron af Tottenham Court Road. Kun hvis man sidder her længe, opfatter man rytmen, der består af togenes regelmæssighed og brugernes kendskab til denne regelmæssighed. På overfladen virker det kaotisk. Tog kommer raslende og lyder som om deres løse metalplader falder af, standser og dørene åbnes mekanisk; mennesker myldrer ud og andre myldrer ind og dørene lukkes igen mekanisk. Metalstemmers forudindtalte beskeder om at holde afstand til de åbne døre runger som robotter og så pludselig er der tomt igen. Og dødsensstille. Så langsomt fyldes perronen igen, én efter én triller de ind, så mærkelig lydløst, og pludselig efter en tid er en menneskemængde igen stimlet sammen i forventning om et togs ankomst. 
Desværre har disse stunder hernede været få og sjældne, for London er en mærkelig by med en mærkelig lav voldsfrekvens. Kun få gange har jeg i embeds medfør gæstet byen, men de få gange jeg har holdt ferie — hvor inderligt jeg dog hader det ord — har jeg indvilliget i at gøre det, kun fordi jeg havde et ganske særligt anliggende, jeg skulle have gennemtænkt. Uanset hvad årsagen til mit besøg i byen har været, har jeg søgt herned for at få hold på det, jeg skulle have hold på, om det så var mig selv eller den sag, jeg var sat på. Og nu sidder jeg her igen for at finde ud af, hvad jeg skal stille op med mig selv. Med resten af mit liv. Om jeg skal afslutte det her på det sted, jeg elsker på samme måde som tusindvis af andre ulykkelige sjæle brat har afsluttet deres liv i mangel på andre farbare alternativer. Eller ej.
Det bliver ej, i første omgang. Jeg skal blive siddende. Jeg skal lade tankerne vandre, jeg skal lade lugtene og lydene og rytmen arbejde for mig, som de har før gjort. Her nedenunder i en Londons mest centrale arterier skal jeg blive siddende, til jeg ved, hvad jeg skal stille op med de næste tyve år af mit liv. 
For jeg er sund og rask. Jeg har et blodtryk på 135/85, ingen overflødig kolesterol, og jeg ligger seks kg under min idealvægt. Mine lunger er rene og stærke, og min kondition er som en ung kvindes, næsten da. Jeg tager stadig 60 armbøjninger hver dag, hvilket imponerer min læge umådeligt. Brusken i min højre hofte er ganske vist slidt helt væk, men jeg har udsat min hoftetransplantation, til jeg er på psykisk højkant til at klare en operation. Det gør lidt ondt, når jeg går, men jeg skal bare lade være at gå for meget og snuppe en Ipren, når det bliver for slemt. En fysisk smerte er nu også ganske bekvem som afledning, når den sjælelige smerte er så bredspektret. 
Jeg har mistet alt, og selvom jeg tror, det er det, jeg sidder her og mærker, så har jeg på fornemmelsen, at det slet ikke er begyndt endnu. 

Da Store B. var gået, var jeg endnu bare rasende, og endnu mens jeg bare var rasende, ringede jeg tilbage til Fabian Swift og rasede videre. Han var sympatisk, men travl og genoptog hurtigt tråden af vores afbrudte samtale, som drejede sig om hans analyse af min hud. Han kom til sagen, så hurtigt jeg tillod: han kunne ikke gøre mere for mig.
»Ikke det?« 
»Nej, der er grænser for, hvor mange gange man kan udspænde en elastik?«
»Vil det sige, at jeg skal se sådan her ud og værre — resten af mit liv? «
»Du ser strålende ud.«
»Hvad så med Joan Collins? Hun er i 70’erne, og hun ligner stadig en 35-årig. «
»Gu’ gør hun ej! Gå tæt på hende, og så kan du se præcis, hvor gammel, hun er.«
»Jammen—« begyndte jeg rædselsslagen. »Hvad så med en ny resurfacing?«
»Fanny! Man kan ikke bare blive ved. Til sidst har det ingen virkning. Det er ligesom, hvis man bliver ved og ved at vaske en ulden sweater...«
Jeg holdt en pause med opmærksomheden og så i stedet for mig den endeløse række af før så statelige og nu slatne og grå cardigans og angorabluser, jeg egenhændigt havde ødelagt i vaskemaskinen. Det var om muligt mere deprimerende, hvorfor jeg igen begyndte at høre efter:
»Hvis jeg mente, at man med de indgreb, jeg kan tilbyde, kunne gøre en væsentlig forskel, ville jeg selvfølgelig gøre det. Men jeg må sige dig ærligt, at — jeg er læge, jeg er ingen charlatan. Jeg tager ikke penge for ingenting. Og jeg nægter at få dig til en ligne klovn!«
Jeg var tavs, mens jeg smagte på ordet klovn.
»Hvis du ikke tror mig, er du velkommen til at indhente en second opinion, men jeg sætter grænsen her.«
»Vil det sige ...« Jeg fuldførte ikke sætningen, men listede i stedet langsomt røret på, idet den fulde konsekvens af hans udsagn netop da gik op for mig.
Det er en af livets mere mærkværdige kendsgerninger, men det er sandt, at én ulykke sjældent kommer alene. Kort efter min mor omkom, da jeg var tre, døde min kat af en ondartet halssvulst. Så begyndte min far at drikke og gå med damer. Da Sam, min gode ven David Berkowitz, blev skilt, brækkede han armen og alle hans surt købte aktier faldt, netop som han havde brug for at sælge dem for at kunne købe sin kone ud af huset. Og jeg mister mit job, mit liv og mit unge udseende. I ét hug. 
Hvad er der så tilbage? tænker jeg for tusinde gang, fra min tænkebænk her på Tottenham Court Roads nordgående perron, netop som toget til Amersham rasler ind som en fuld cyborg og åbner alle sine munde, opkaster et menneskemylder for derefter at sluge et andet.
Hvad? 
Dørene lukker sig, og der er kun ét svar jeg umiddelbart kan komme i tanker om: mad. Man kan altid spise. Man kan spise, til man dør. Det har jeg set på film. 
2

Det stod i aviserne. Det blev nærmest annonceret. Lokalaviserne annoncerede det på forsiderne, i helartikler og store, fortrinsvis flatterende billeder. De skrev om hele mit liv, alle mine fortjenester i sagens tjeneste. Ikke et ord om min alder, bortset fra Hanifs Daily Bugle, selvfølgelig. Hanif Kureishi elsker at hade mig og har altid vidst at stikke sin finger i såret og bore. 
Men ellers kunne jeg i de dage udelukkende læse om mit velrennomerede professionelle liv — hvor god jeg var, hvor meget jeg havde udrettet, mine specielle evner. Og pensioneringen. Ordet figurerede hver gang i rubrikken eller underrubrikken. Det var det, der var nyheden, vinklen. Skandalen. Ja, skandalen. Naboer, jeg ellers kun var på nik med, standsede deres biler og gratulerede mig gennem nedrullede vinduerne, før de igen rullede op og kørte videre. Naboer gik aftentur forbi mit hus, gloede ugenert ind af mine vinduer, pegede og talte. Dér bor hun, der narrede alle, i alle de år. Allerede pensioneret! Måske kan man se det, hvis man ser ordentlig efter? Hvis man kommer tæt på hende? En ringede på og gloede, mens hun udtalte sit tåbelige påskud for at troppe op. Om der var noget hun kunne gøre, hvad fablede hun dog om? Ja, skrid, havde jeg lyst til at sige, men rystede i stedet på hovedet og sagde pænt nej tak, før jeg lukkede igen. 
Jeg gjorde, hvad jeg kunne for at undgå, at de fik lov at se ordentlig efter. Jeg trak gardinerne for og dukkede hovedet og holdt mig inden døre. Når jeg måtte ud, tilbagelagde jeg distancen mellem hoveddør og bil med bøjet hoved, indpakket i et stort tørklæde. Tænk, er hun virkelig så gammel, havde de alle sagt til Sonia, fortalte hun mig forarget, Sonia, den eneste nabo, jeg nogensinde har haft et forhold til og det eneste menneske, jeg kender, der kan lave tête du porc. 
Jeg så dem titte ud fra deres vinduer og deres haver, de spionerede og holdt øje med mig, nogle af dem prøvede ikke at gøre det så åbenlyst. Men de fleste var skamløse og gloede, som om det var deres ret, som om de havde betalt entré, gloede og gloede med deres nådesløse, ransagende øjne. 
Da jeg kørte af sted til afskedsreceptionen, stod de tre kvinder lang og lod, som om de inspicerede en havelåge. Men jeg så dem, tværs gennem tørklædet og med mit perifere syn, og jeg følte mig som en udstillet vanskabning og havde kun lyst til at græde.
Hvis jeg havde fulgt min lyst, havde jeg grædt i et hjørne af det enorme konferencerum, der den dag blev brugt som receptionslokale. Jeg havde grædt og skubbet venlige sjæle væk, når de nærmede sig med det formål at gratulere mig, for jeg turde ikke sige, at jeg i stedet havde brug for trøst i min fortvivlelse. Men jeg fulgte ikke min lyst, jeg ønskede kun, at det skulle overstås med en vis manér. Jeg holdt fåmælt masken og sørgede for ikke at drikke for meget. Jeg gik gennem ritualerne, håndtrykkene, løgnene, lykønskninger og gjorde det med stålvilje, ret ryg og stram make-up. 
Ja, jeg glæder mig til mit tredje liv, løj jeg, igen og igen med et smil. Mit tredje liv, det liv jeg forgæves har forsøgt at sørge for, kun overgik andre mennesker. Jeg løj, og jeg løj igen, selvom den facade, jeg har brugt så mange penge på, nu var ved at smuldre. Helt nøgen skulle de ikke se mig. Noget skulle jeg have for mig selv. Min ulykke, min sorg, mit raseri, det skulle ingen af dem vide noget som helst om. 
Det varede tre timer. Der var mange taler. Det samme og det samme og det samme, det samme som aviserne skrev, hvor god jeg var. Yada-yada-yada. Jeg hørte ikke efter. Kun den mine gode venner, den offentlige anklager Polly-Jean Harvey, retspatologen Lisa Selander og kriminalkommissær Sam Berkowic forstod og blev stående ved siden af mig hele tiden, som mine livvagter, og sagde ikke et ord. 


Jeg vågner af mig selv og kigger op i loftet. Tapetet er brunmønstret på beige baggrund. Jeg afstår på forhånd fra at beskrive mønstret, ligesom jeg tit har afstået fra at beskrive et ansigt. Jeg kan se helheden, men ikke gengive de detaljer, der udgør helheden. Alligevel er det et godt tapet at kigge på. Afslappende.
Jeg har lyst til at sove igen, og der er ingen grund til ikke bare at gøre det. Jeg ligger og lytter. Jeg kan høre trafikken udenfor i den ikke længere særligt trafikerede Upper St. Martin’s Lane, men stemmer og fodtrin fra gaden, den samlede summen fra Leicester Square lige ved siden af lyder som en mærkeligt beroligende underlægningsmusik, jeg har hørt hele mit liv. Og der er skridtene på gangen. En kvinde galper kort, måske er det hende på trappen nu. En dør smækkes vredt i. Lige neden for mit vindue ler en mand højt, noget skramler.
Det er oktober, men ikke oktobervejr. Solen skinner. I går var det tolv grader celsius. Dag for dag svulmer solen, en dag brænder vi op, men til den tid er jeg væk. Jeg længes efter min barndoms oktober, vinden, kulden, rusket. Det må godt blive koldere og mørkere snart, det må gerne blive vinter i morgen. Jeg vil se Svalbard, inden jeg dør. Jeg drømmer om det, ser det for mig som det goldeste og mest vindblæste sted i verden. Jeg drømmer om at sidde i en træhytte med en pelsjæger, hvis der er sådan nogen deroppe, og drikke te der er lavet af dérvoksende mærkelig mos. Jeg drømmer også ofte om Murmansk og Hebriderne, hvad som helst, der er råt og koldt og blæsende og goldt. Jeg ligger og luner mig ved alle de ting, der trods alt, måske venter mig. Skal jeg stå op eller blive liggende? Jeg skotter ned på gulvtæppet. Det er brunt og orange og gult og meget tykt og hvad som helst kan bo der. Godt jeg tog mine tøfler med. Jeg lader armen falde ned fra sengen. Den dingler lidt, mens jeg debatterer med mig selv, om jeg skal hive tøflerne ud fra under sengen eller ligge lidt.
Sådan ligger jeg lidt. 
NIA Information Centrets niende »tip« i deres 10-trins tip-raket over »sund aldring« siger: læg et budget og invester klogt. Men det vil jeg tillade mig at se bort fra. Jeg har aldrig i mit liv lagt et budget, jeg ville faktisk ikke vide, hvordan man gjorde, hvis jeg fik kniven på struben. Jeg har tjent så godt og har i øvrigt været både flittig og dygtig på aktiemarkedet hele mit liv, så dygtig, at jeg burde have haft 10 arvinger, som ville gnide hænder ved min død. Alligevel tror jeg, mit liv med luksushoteller er forbi. Og det skyldes heller ikke, at jeg er nærig. Det har jeg ved grød aldrig været. Jeg er faktisk bare ikke særlig vild med dem. Jeg har valgt det lusede hotel Jubilee, fordi det var her, jeg som ung studerende boede for en skilling. Nostalgien har drevet mig. Cirklen. Jeg er på vej tilbage. Det er stadig Julie, der ejer og driver hotellet. Da jeg første gang mødte hende, var hun 24. Jeg var kun 19 og vaklede rundrygget forbi receptionen og mumlede til hende, at jeg havde forfærdelige tømmermænd, hvorpå hun trak en flaske sherry op fra en skuffe og rakte den til mig.
»You need hair from the dog that bit you,« sagde hun med et ansigt, der allerede dengang viste, hvad det talte om. 
Jubilee er fattigt og ærligt og støvet som i mit barndomshjem, hvor jeg vel at mærke ikke kunne holde ud at være. Men alligevel. Jeg elsker de rustne, tilkalkede vandrør og den måde, en enlig slatten vandstråle er alt, der er at tage brusebad i. Jeg elsker den lidt vakkelvorne dobbeltseng og den latterlige faux art deco sengelampe, hvorpå en venlig edderkop bor og gang på gang spinder en tråd, der skal nå fra lampen til sengekanten. Og hver gang, den er færdig med at spinde, og så svinger ned fra lampen for at fastgøre tråden på sengekanten, er jeg hjerteløs nok til at fjerne den med det samme. Jeg har intet at udsætte på den edderkop; faktisk vil jeg gå så langt som til at sige, at jeg ønsker den et langt og lykkeligt liv, så længe den lader være at lave sit spind lige der, hvor jeg i søvne kan finde på at daske armen ind i dens forrådskammer. Der er sikkert også andre levende forekomster her, jeg har bare ikke set dem. Dog kan man ikke sige, her er snavset. Sengetøjet er pinligt rent og skinnende hvidt og lagt på af en person, der har forstand på de dele. Nej, jeg kan vitterlig ikke se decideret snavs nogen steder. Lidt støv, absolut, lidt rust, nej: meget rust på badeværelset, men ingen snavs. Og det smalle skrivebord har jeg set magen til mange gange, eksempelvis på Cornwells affaldssortering, hvor mennesker ligesom jeg, smider alting ud, bare det mangler et søm. Der er absolut ingenting i de ikke helt renskurede skuffer, men de fortæller mig, hvor langt jeg er fra den luksus, jeg så længe har lært at tage for givet. 
Jeg er hverken dybde- eller lommepsykolog, men jeg kan ikke lade være med at tænke på, om jeg mon er kommet her for at gå i lykkelig barndom igen? Min barndom var ganske vist ikke lykkelig, det var min ungdom heller ikke. Min barndom gik med at vente på nogen og noget og min ungdom med at tilegne mig de vaner, jeg er kommet her, tror jeg nok, for at lægge mig af. Min arbejdshypotese, som stadig er under udformning, mener vist for øjeblikket, at hvis jeg er tilstrækkelig ligeglad, hvis jeg nu slapper af og flader ud, som almindelige mennesker påstår de gør, og tænker ordentlig over tingene, at jeg måske så bliver i stand til at opleve en slags lykkelig barndom? 
Jeg kunne lige så godt forlange af mig selv, at jeg skulle gå nøgen gennem byen og råbe, GIV EN SKILLING TIL DE SINDSSYGE. Det er lige så langt ude. Men jeg behøver fortsæt. Ellers går jeg til grunde. Jeg opstiller nogle nye hvert femte minut. Jeg er i tankefasen. Jeg er i vildrede. Men jeg er også stædig. 

Jeg vågner, når jeg vågner, når det passer mig, og om lidt finder jeg ud af, om det egentlig passer mig at være vågen lige nu. Ingen ved vist, jeg er her. Jeg er ikke helt sikker, men jeg kan vitterlig ikke huske, at jeg har efterladt en adresse til nogen, ikke engang til Rosa, min sekretær, som tog grædende afsked med mig for noget, der føles som en menneskealder siden, men som i virkeligheden nok foregik i sidste uge. Ingen vækker mig. Telefonen på natbordet er stille, og min nøgne, uindkodede pda, min engang så uundværlige personlige digitale assistent, er slukket. Hvis jeg tænder den, kan jeg høre vejrudsigten, logge mig ind på næsten hvad som helst, endnu, og høre mine beskeder, hvis der altså er nogen. Jeg tør ikke checke. Det er endnu en udfordring, jeg skal have skrevet mig bag ørerne: jeg skal lære at være glad og lykkelig, selvom ingen har brug for mig. Som et barn, ja, som et barn. Jeg har så meget at lære endnu. Jeg har så meget at opleve. Det føles bare ikke sådan. Mine lemmer er jerntunge, min hjerne føles død. Nej, det passer mig faktisk over hovedet ikke at være vågen, men lige meget hjælper det, for jeg er vågen, og der er ingen vej tilbage. Jeg kan høre mennesker alle steder. 
Tapetet er rart at kigge på. Men nu vil jeg stå op. Min hånd vandrer ind under sengen, og jeg mærker pelskanten på tøflerne og hiver dem ud og stiller dem i fodret vinkel. Nu kommer benene. Jeg hæver hovedet og kigger på dem. Kom så! De svinger sig ud og lander i sutterne. Resten af mig kommer op at sidde. Jeg ved, hvad det er, jeg elsker ved The Jubilee. Det er er uforanderligheden. 
Jeg ved også, hvad det er, jeg elsker ved Undergrunden, ved bare at sidde dernede, hernede og lytte til tog, der kommer og går, her neden under alting. Det er uforanderligheden. Og dybden. De tillukkede dybder er som de huler, jeg gemte mig i som barn.
Jeg trænger til en kop kaffe. 
 
3

(fredag)
Hjertet pumper blodet rundt. Blodet sørger for iltningen af kropsvæv og henter stadig nye forsyninger af ilt, hver gang det passerer lungerne. På denne måde sættes kroppen i stand til at forsvare sig over for de bakterier og virus, der lever inden i kroppen. 
Døden indtræffer, når hjertet holder op at slå. Som et resultat af hjertestoppet, kan den livgivende iltning ikke længere cirkuleres til vævene via blodet. Når blodet trækker sig væk fra overfladen, får hudens epidermis et voksagtig eller gennemsigtigt skær. Negle og læber mister deres normale rødlige og livagtige farve. Blodet, som nu ikke længere cirkulerer, ændrer sin farve fra knaldrød til dyblilla, fordi det mangler ilt. 
Kroppens postmortem forrådnelse begynder i dødsøjeblikket. Forrådnelsen foregår i et tempo, der er helt afhængig af en lang række variabler som temperatur, tidspunkt, kroppens placering — indendørs, udendørs, i vand, i jord, i ørkenen og så videre, af luftfugtighed, fysiske forhold, påklædning og så videre. Eksterne faktorer, herunder også insekter og større dyr, kan angribe liget og dermed skamfere det yderligere. Men basalt er det de samme processer, der foregår i en død krop, som dem man kan observere, når et stykke kød rådner. Inden i mavesækken lister de bakterier og mikroorganismer, der bor dér, ind i kroppens andre væv, hvor de begynder at producere gasarter, der får liget til at svulme op.
Den viden gør det ikke nemmere at nærme sig døden. Jeg er forfængelig. Det har jeg aldrig lagt skjul på. Jeg vil være et smukt lig.
Jeg vil findes med det samme og lægges på køl. Jeg vil ikke det dér med gasserne; jeg vil heller ikke mummificeres i en ørken eller ende smurt ind i ligvoks i en sump. Jeg kan ikke holde ud at tænke på det, men jeg kan ikke lade være.
 Hvis jeg dør af naturlige årsager, vil jeg naturligvis ikke obduceres. Hvis jeg af grunde, jeg ikke vil sætte ord på, absolut skal obduceres, vil jeg ikke have respektløse Lisa Selander til at gøre det. Alt det må jeg have skrevet ned. Jeg må finde ud af, hvem jeg vil have til at obducere mig, hvis det skulle blive nødvendigt. Der er mange ting at tænke på. Stemmen skærer sig gennem min kapsel som en mandolinkniv:
 »Jeg vidste jeg kunne finde dig her!« 
Jeg farer sammen og kigger op. Et par sekunder vandrer forbi, før det går op for mig, at han siger det snerrende, nedladende, uforstående, uforskammet, og som om han havde ret til det. Og ret til mig. 
Detective Chief Inspector Keith Knight og jeg har en fortid sammen, men ingen, der berettiger ham til noget som helst. Andet end en at modtage en reprimande. Han samler sin lange frakke om sig og inspicerer bænken, før han sætter sig ved siden af mig og giver sig til at stirre ligeud på reklamen overfor. To tabloidaviser vugger i hans store frakkelomme. Et tog rasler ind, kommer til hvinende standsning. Mennesker vrimler ud, andre vrimler ind.
»Men hvad jeg ikke er helt klar over, er, om du sidder her, fordi du altid sidder her...« Han skæver til mig, iskoldt, men hvorfor dog? »...eller om du sidder og holder øje med mine mænd.«
Jeg hørte ikke noget spørgsmål, så jeg mæler ikke et ord.
»Jeg ved godt, du altid myldrer herned, men hvorfor lige Tottenham Court Road? Det spørger jeg mig selv om. Hvorfor lige Tottenham Court Road?«
Jeg siger stadig ingenting, for han har jo lige præciseret, at han spurgte sig selv. Jeg bryder mig ikke om ham. Det er mange år siden, jeg prøvede at bryde mig om ham. Jeg aner ikke, om han ikke kan lide kvinder generelt, eller om det specifikt er mig, han ikke kan lide. 
Hans indflydelse på mit liv har været ikke mindre end enorm. Jeg vil ikke kalde indflydelsen dårlig, men jeg er rasende på ham alligevel. Jeg har aldrig set ham smile. Han kigger altid op og ned ad mig med sine lidt udstående køleelementer. At møde ham er som at se sig selv i spejlet i offentlige toiletters nådesløse lys.
Det var ham, der afviste mine tilnærmelser, dengang jeg var 39. Tilnærmelser? Nej, det var der vel ikke engang tale om. Det var ham, der var skyld i min første ansigtsløftning. Jeg hader at gentage mig selv, men nogle gange skal det til:
Da jeg var sidst i 30’erne holdt mændene op med at kigge efter mig, i hvert fald i det omfang, jeg var vant til. Det gik mig på. Det gik mig meget på. Detective Chief Inspector Knight, der den gang var Detective Inspector Knight, var dråben, der fik bægret til at flyde over, eller som de siger her: halmstrået, der brækkede ryggen på kamelen. Jeg sagde ikke noget, der tilnærmelsesvis kan kaldes en tilnærmelse. Jeg foreslog ham blot, at vi diskuterede sagen — der viste sig at omhandle en homofobs serieombringelse af homoseksuelle mænd — over et måltid mad på Antonio Carluccis koboltblå Neal Street Restaurant. Jeg sagde naturligvis en hel masse andet på kropssprog, jeg sagde naturligvis, at jeg netop den aften havde til hensigt at placere min tunge på hans drøbel og så videre. Og hvad gjorde han? Han sendte mig et blik, der rummede hele den sibiriske tundra på en virkelig dårlig dag, hvorpå han igen vendte sig mod sine papirer.
»Det, der skal diskuteres, kan vi diskutere her,« sagde han staccato uden at kigge på mig, og jeg husker stadig den resulterende fornemmelse af at være Titanic, i netop det sekund det støder mod isbjerget.
Og jeg husker stadig det chok, der gennemskyllede mig. En meget stor del af min verden brast, og han måtte ikke vide det. Han måtte for alt i verden ikke vide det. Kropssprog går ikke til protokols, og jeg kunne stadig redde min ære. Jeg rejste mig og sagde med et smil, stift formoder jeg, at jeg i hvert fald blev nødt til at spise, og så gik jeg. Jeg gik lige hjem på mit hotelværelse og kiggede på mig selv i det værste lys, jeg kunne frembringe og således nærme mig det troldspejl, han har været. Og jeg kunne godt se det, hvad tyngdekraften havde gjort ved kinderne, ved furerne fra næse til mund. Der var også en smilerynke på højre kind, som jeg aldrig havde lagt mærke til. Med begge hænders tommel- og pegefinger hev jeg op i skindet, og med ét stod det klart, hvor enkelt problemet var at løse. Hvis jeg fik et løft, ville furerne stort set forsvinde, kinderne ville blomstre og smilerynkens dage være talte. Jeg smilede til spejlet og sandede i samme sekund, at jeg også blev nødt til at få rynkerne under øjnene onduleret ellers ville de stikke af fra de resterende glatte overflader. Det fik jeg, jeg fik det hele, et nyt ansigt, og det blev starten på den afhængighed, jeg ville have kunnet kalde livslang, hvis ikke Dr. Fabian Swift var så stædig og havde disse uacceptable etiske holdninger.

»Har du mistet mælet?« Han vækker mig. Toget er raslet væk igen. Han hiver en af de sammenfoldede aviser op af lommen og slår sig selv irriteret på låret med den. Jeg skæver til ham. Hvorfor skulle han være blevet sur over en kvindes interesse i ham? Han kunne da i det mindste have taget det som en kompliment. Det ville andre mænd have gjort. Hvis det endelig skulle være, burde jeg være blevet rasende. For helvedes værste pinsel er jo mødet med den afviste kvinde. Eller hvordan?
Han kigger stadig ligeud. Hans hår er emigreret, siden jeg sidst så ham, sandsynligvis til uflatterende regioner som ryggen eller maven. Dog er han stadig en flot mand. Så flot som en engelsk mand nu engang kan blive, må jeg lige indskyde. Kun i England ser man denne træk-konstellation gå igen i 98 procent af alle tilfælde: lav pande, vegt og klejnt hageparti; massivt midteransigt, hvilket inkluderer næsen, der næsten altid også er både massiv og fremspringende. Så udpræget er det, at man fristes — hvis man da intet ved om menneskets og chimpansens gensammenfald — til at konkludere, at der her er tale om en race. Men om man så kunne sy munden sammen på Keith, om han så stillede op med et perfekt sammenvokset ar, ville jeg aldrig i dag så meget som overveje at lægge ham ned. Ikke et sekund. Derudover hader han mig. Og desuden er det uacceptabelt, at han hader mig. Rent bortset fra, at det lige nu går op for mig, at jeg egentlig er ligeglad med det. Jeg noterer det som et fremskridt i min indre logbog.
»Jeg spørger dig, hvad du laver her?« Låret får et klask med The Sun. 
»Jeg sidder og tænker,« svarer jeg langsomt. Hvad kommer det dog ham ved? 
»Interesserer det dig?«
»Nej. Men det interesserer mig, hvorfor du lige sidder her. Jeg ved godt, du altid myldrer nedenunder, når du skal lege clairvoyant. Men hvorfor lige Tottenham Court Road?«
Myldre? Mærkeligt ord at bruge om enlig svale som mig.
»Hvordan fandt du mig så, hvis du ikke anede, at jeg havde en forkærlighed for Tottenham Court Road?« Og Temple og Bond St. kunne jeg føje til listen af steder, hvor jeg føler mig hjemme, hvor timerne går, uden at jeg opdager det, og hvor tankerne folder sig ud som trivelige blomster. Men jo mindre han ved om mig, jo bedre. 
»To af mine mænd har set dig. I forgårs, i går, i dag, om dagen og om aftenen. Det synes jeg, er mærkeligt. For mærkeligt. For jeg ved jo godt, du er holdt op.« Han skæver til mig og tilføjer: »Jeg anede sgu ikke, du var så gammel, det må jeg nu sige.«
»Det ved du stadig ikke noget om,« siger jeg og hader ham. 
»Så hvad sidder du her for? Hvis du ikke arbejder og har brug for de her trancetilstande ... « Min hørelse og mit perifere syn opsnapper sarkasmen med al ønskelig tydelighed. »... hvad skal du så herned for, hva’?«
Jeg tager en dyb indånding.
»Det er personligt. Det kommer overhovedet ikke dig ved.« 
Jeg stirrer på reklamen overfor. Der sidder fire nøgne mænd i en badstue. Jeg har lyst til at rejse mig og gå, men jeg har ret til at sidde her, han skal ikke bestemme, hvor jeg skal sidde, det er ham, der skal gå. 
»Jo, det kommer faktisk mig ved,« snerrer han. »Jeg ved tilfældigvis, at du blev tvunget til at holde op før tid, og jeg ved tilfældigvis også, at du ikke kan holde fingrene fra sager, der involverer dine drenge.« Hans hånlige betoning af dine drenge går rent ind. Alle i EFBI og alle dem, jeg har arbejdet sammen med, bruger begrebet »Fannys drenge« — mine drenge. Det er en kærlig betegnelse, jeg så længe, jeg kan huske, har brugt om de psykopatiske, seksualforbrydere, der er mit speciale. 
Nu kan jeg ikke lade være med at vende mig mod ham, for jeg er oprigtigt opfyldt af undren. 
»Hvad i himlens navn er det, du vil mig?«
»Jeg vil vide, om du blander dig i vores efterforskning.«
Jeg glor på ham. Han kigger lige ud.
»Jeg aner ikke, hvilken efterforskning, du taler om, og hvis det er din, vil jeg heller ikke vide det. Og hvis du vil tale med mig, så lad være at sidde og glo ligeud. Det er uforskammet, og jeg vil ikke finde mig i det.«
»Den skarptandede slår til igen,« hvisler han og kigger på mig i under et sekund.
»Hør her, Keith, jeg er på ferie. Og jeg har ikke lyst til dit selskab eller din mærkelig form for samtale.«
»Vil du have, at jeg skal tro på, at du tilbringer din ferie med at sidde på en snusket bænk og glo på tog, der kommer og går?«
»Jeg har lige så svært ved at tro på, at du og og din kone og dine sikkert udmærkede børn hvert år tager til et eller andet varmt og solrigt sted og bager på en strand i en stat, hvis sprog I ikke forstår og spiser fish’n chips hver aften, fordi I er fantasiløse og provinsielle, men ved du hvad...?«
Han kigger forskræmt på mig og når ikke at sige noget, før jeg fuldender: »Men jeg blander mig ikke i andre folks præferencer, og det kan du tage ved lære af.«
»H-h-hvor ved du det fra?« Nu kigger ham på mig.
»Jeg er clairvoyant.« 
Yess! Og verden er igen min østers. Jeg nyder øjeblikket. Jeg vil huske det og tage det frem og grine ad det, igen og igen. Som om det er svært at regne ud, at hans adfærdsmønster ikke adskiller sig fra andre briters. Det tager ham nogen tid, før han igen er sig selv:
»Du kan altså lide at bruge din ferie på at sidde på en undergrundsstation, og lige netop denne her, det vil du have, jeg skal tro på?«
»Jeg bekymrer mig egentlig ikke så meget over, om du tror på det eller ej.« 
Jeg er ovenpå igen, og det er lige dér, jeg kan lide at være. Så jeg fortsætter:
»Og jeg aner ikke hvilken efterforskning, du bedriver, og det interesserer mig heller ikke.«
 »Du har været i London i fire dage og du aner ikke, hvad jeg taler om?«
»Hvis der er noget, du vil fortælle mig, kan du så ikke bare gøre det?«
Han folder den sammenkrøllede avis ud, som han har banket sit lår sønder med, så overskriften råber til mig:
TOTTENHAM COURT KILLER TAKES HIS FOURTH VICTIM.
»Nårh,« siger jeg, »Nu forstår jeg, hvad du mener. Men jeg har altså ikke læst avis, mens jeg har været her.« 
Jeg har aldrig været den store avislæser. De larmer. Jeg får tryksværte på fingrene. Jeg mister tålmodigheden. Jeg har altid foretrukket at lade min pda prioritere de nyheder, jeg har fortalt den, interesserer mig. Overflødigt materiale, som omskæringslægen sagde, det skærer vi helst af. 
»Det her er svært for mig,« siger han og lader, som om han trækker sit ur op. »Men for at sige det lige ud, så har jeg brug for din hjælp. Jeg har ringet og ringet, men du svarer ikke din pda. Jeg har ringet til din vidunderlige prøjsiske privatsekretær — eks-privatsekretær, må jeg hellere tilføje — og tigget hende om at fortælle mig, hvor jeg kunne få fat på dig, men det eneste, hun ville ud med, var, at du var på ferie og ikke ville forstyrres. Og så påstod hun i øvrigt, at hun ikke anede hvor. Men så er det, jeg ved, at du altid flyver med British Airways—«
»De har de største sjusser,« indskyder jeg uskyldigt.
»... og så var det jo ikke svært at spore dig hertil. Som sagt.«
»Tillykke. Men jeg gider ikke,« siger jeg og begynder at fatte interesse for reklamen foran os. Der sidder fire nøgne mænd i en badstue. Håndklæderne omkring deres nøgne hofter er lækre, men det er vist en reklame for øl. 
»Hør her — jeg vil bare have dig til at løbe sagen igennem og give mig et bud. Vi er på bar bund; jeg kigger lige ind i et prestigetab af dimensioner, aviserne peger fingre ad os, folk er begyndt at gå i panik.«
Jeg kigger mig omkring. Ingen panik. Myldretiden nærmer sig, folk står pænt og venter på toget med deres mapper og deres trætte ansigter. Absolut ingen panik.
Jeg sukker. »Ved du, hvad en profilering er?«
Jeg hører hans øjenbryn rasle, utålmodigheden bag tungen.
»Ja, da!« 
»Det er en fis i en flaske.«
»Dit sprog, Fanny!«
»Mit sprog er under udvikling.« 
»Afvikling, så vidt jeg kan høre. Så vidt jeg kan fornemme, er alt ved dig under afvikling. Du ser træt ud.«
»Det er korrekt. Jeg er træt. Jeg er træt i skroget, træt i hjernen, træt af det hele. Jeg er træt af folk som du, sager som dine, din verden og alt hvad der hører til i den.« Jeg vender mig mod ham og føler mig pludselig helt udbenet. Jeg griber fat i mit hår og hiver i det. »Jeg er træt helt ud i hårspidserne. Jeg er så træt, at selv mit hår gør ondt.«
»Du skal måske bruge en halv dag på det her. Kunne du ikke—«
 »Ved du, hvad en profilering er?« spørger jeg igen.
Jeg stirrer på toget til Watford, der nu holder for organismen på perronen, som ændrer form og formindskes. De myldrer ind nu. De myldrer ud nu.
»Hold nu op med det der!«
»Det er noget opreklameret lort.«
»Jeg kan ikke tro, at jeg skal sidde her og høre på dig sige det, ikke efter alle disse år, ikke efter—«
»Kan du huske røveri-mordene i USA?«
Han rynker brynene. »Selvfølgelig. Hvem kan ikke det?«

 
4


Røveri-mordene i den nordvestatlantiske korridor var en sag, der næsten knækkede nakken på FBI. En række nøje planlagte og lige så nøje udførte bankrøverier blev eksekveret samtidig med henrettelser af bankens ansatte eller deres familier. Disse blev brugt som gidsler, som sikkerhed for — troede man først — at planen udførtes på præcis det antal minutter, den var planlagt til. Gik der så meget som et sekund over det minuttal, der var afsat til en given handling i løbet af røveriets udførelse, blev gidslet skudt. Der var i flere tilfælde tale om henrettelse af de bankansattes familier, af mor og små børn hjemme i huset; der var tale om henrettelse ved nakkeskud af bankens ansatte, også selvom de intet havde at gøre med tidsplanens eventuelle overskridelse. Også selvom tidsplanen ikke blev overskredet. I virkeligheden var der næppe nogen sammenhæng mellem tidsplanens overskridelse og henrettelserne. Det blev klart, da antallet af røveri-mord var oppe over otte, at hjernen bag forbrydelserne var lige så interesseret i henrettelserne som i de penge, han fik ud af det. Det var professionelle forbrydelser. Forbryderen kendte alt til bank-sikkerhed, politiarbejde og til de folk, der var sat på sagen. Han kendte til deres privatliv, deres familieforhold, ja, deres inderste hemmeligheder. Og han efterlod sig ingenting, andet en række hyrede professionelle forbrydere, som han ligeledes henrettede efter udført arbejde. På et tidspunkt — sent — inddrog FBI min kollega Dr. Joanna Rodman, som hostede op med følgende profil: kaukasisk mand mellem 35 og 50, sandsynligvis veluddannet med en grundig viden om banker og deres sikkerhedsssystemer og –udstyr. Han kan have arbejdet for et finansinstitut eller måske flere og bærer sandsynligvis en form for nag mod samme. Han røver banker for pengenes skyld, men mordene er sandsynligvis en hævnakt. Det kan vi ikke vide på nuværende tidspunkt.
Indlysende? Selvindlysende? Logik for fluesmækkere? Selv en fem-årig ville kunne ... og så videre. Ja, alt det og mere. Men den sank ikke ind dengang, jeg læste Joannas profil. Den sank heller ikke ind alle de gange, jeg selv leverede noget lignende. 
Men det begyndte at simre under min manke, da jeg læste Dr. Joanna Rodmans bud. Da mærkede jeg nemlig, at en tanke plantede sig i mit baghoved og hvor ilde til mode, den gjorde mig. Jeg husker en varme, det kunne have været — det må have været — en rødmen, en varm fornemmelse, som når man skammer sig. Men hvad den nærmede drejede sig om, tanken, ja, og skammen, det gik ikke op for mig, før for lidt siden. Det gik op for mig præcis i det øjeblik, jeg sagde:
»Det er en fis i flaske.«
I det øjeblik vidste jeg pludselig, at profileringsfaget har sejret sig selv ihjel og er blevet — overflødigt materiale. 
Profilering var hot, nyttigt og på alle måder godt, dengang sidst i 70’erne. Det var ikke kun en ny pseudovidenskab, men det viste sig faktisk at være et nyttigt våben i opklaringen af det dengang relativt nye fænomen: fremmedvold, også kaldet fjern-drab (Jeg afstår selv fra at benytte denne sidste betegnelse, i det jeg mener, den leder tanken hen på en snigskyttes arbejde). 
Helt tilbage i 1960’erne myrdede folk mest familie og venner, og mordene var derfor meget nemmere at opklare, end de er i dag. Der var et motiv — vrede, jalousi, hævn, penge, hvad-ved-jeg. Men siden da og i udpræget grad i dag begås voldelig kriminalitet mod fremmede og tilsyneladende uden andet motiv, end det der findes inden i morderens hoved. Psykologiske profiler kan være en hjælp for politiet i og med, at de i deres signalement af morderen indsnævrer antallet af retninger, politiets efterforskning kan tage, og som sådan har de tjent som et nyttigt hjælperedskab i årtier. 
 Men i dag er politiet selv skolet i psykologisk profilering; i dag ved vi så meget om området, at vi kan henvise til statistikkerne for så vidt angår 95 procent af tankearbejdet; og i dag er profilering i så høj en grad hver mands eje, at vi ofte bliver nødt til at se helt bort fra den. Profileringsarbejde har været godt stof for film, dokumentar, fiktion og aviser i så mange år, at de forbrydere, vi profilerer, nu er så velbevandret i profileringaspektet, at de i højere og højere grad selv iscenesætter gerningssteder med det formål at vildlede profileringseksperter og politiet. Vi har set utallige eksempler på, hvordan en ægtemand ombringer sin kone og bagefter roder huset igennem og fjerner hendes smykker, så vi konkluderer: røveri. Vi har set utallige eksempler på, hvordan ægtemanden myrder sin kone og derefter iscenesætter mordet som sex-drab ved at efterlade hende nøgen og besudlet, for eksempel, med hendes hårbørste halvt oppe i skeden (som det var tilfældet i den sidste sag, jeg var med i). Det har mordene altid forsøgt, men nu om dage gør de det med større og større held, fordi de ved så meget mere om vores arbejde. En af de mere raffinerede iscenesættelser stammer fra Sicilien, hvor liget af den ene mand efter den anden blev skyllet op på flodbredden iført mafiaens gamle cementsko, selvom jeg ikke erindrer, at mafiaen har brugt denne metode i årtier. Men alligevel anså politiet mordene som nogle, der henhørte under organiseret kriminalitet, indtil det gik op for dem, at det var sex-drab, der var maskerede til at ligne mafiaens værk. 
Men fisen i flasken har allermest med gentagelsen at gøre: i hvor mange år kan man holde ud med ekspertmine at fremsige banaliteter? Fremsige det samme og det samme og det samme: Det er det, der lige er gået op for mig. 
»Jeg kan ikke holde det ud længere.« Jeg siger det med et smil. Jeg er lettet. Det er fortid. Jeg er fri nu. I hvert fald i dette sekund. »Det får mig til at føle mig som et barn, der lærte alfabetet og stadig bliver kaldt ind på videregående uddannelser som alfabetekspert.«
»Du har ret.« DCI Knight nikker, stadig usmilende. Jeg kigger ikke engang efter det mere. Smilet. »95 procent ret. For fanden, det er jo det, jeg altid har sagt. Men nogle gange...«
»...som lige nu, i dit tilfælde, med denne her sag...« Jeg tjatter til hans avis.
»...nogle gange, som denne her gang, har jeg brug for en ny vinkel, et par friske øjne, nogle andre øjne.« Han vender sig mod mig og stirrer mig i øjnene. Jeg bilder mig ind, hans blik er bedende.
»Dine.«
»Jeg gider ikke mere.«
»Please.« Han ser ud, som om det gør ondt på ham.
»Nul. Jeg er færdig med det der. Jeg er under afvikling.«
»Bare denne ene gang, bare lige løbe det igennem?«
»Jeg skylder ikke dig nogen tjeneste. Faktisk kan jeg ikke fordrage dig. Jeg synes, du er et arrogant røvhul.«
Han kigger bestyrtet på mig. »Dit sprog!«
»Som du selv påpegede, er det under afvikling. Jeg har planer om at blive sådan en gammel, møgkælling, der fortæller sandheder og udtrykker mig ... rigtig vulgært!« 
Jeg sidder her og bliver i godt humør, for det går op for mig, at jeg udvikler planer om fremtiden uden at behøve tænke mig om. De kommer af sig selv, flyvende ind i hovedet og ud ad gabet på mig i selskab med fyndord, jeg aldrig før har taget i mund, men hvor de dog ligger godt der! Det var skønt at sige røvhul. Jeg må prøve det igen. 
»Du er virkelig et stort røvhul.« 
Det er stadig skønt. 
»Sur og tvær og arrogant og ikke til at komme i nærheden af.«
Men så begynder det lige pludselig, netop som jeg sidder og fryder mig, at svide og værke mellem mine baller og minder mig om, at jeg egentlig er trist og i vældig dårligt humør og aldrig burde være stået ud af sengen. Jeg savner tapetet på Hotel Jubilee. Jeg savner edderkoppen. Om ganske kort tid vil den svidende fornemmelse udvikle sig til en intens smerte, svarende til en ivrig kartoffelkniv der hakker på min endetarmsåbning som en nidkær spætte. Jeg rejser mig. Bukker mig ned og kigger ham i øjnene, ignorerer stivheden i mit hofteled. Jeg har lyst til at sige det igen, men afstår af hensyn til alle myldretidsmenneskerne. Men han må have kunnet se på mit ansigt, at jeg gerne ville sige det, for han ser helt forskrækket ud. Jeg retter mig op og knapper min frakke. 
»Jeg går nu, jeg skal tisse!«
»Siver det fra den gamle bækkenbund?« siger han ondskabsfuldt.
»Nej,« siger jeg og tænker: »Det er meget værre end som så.« Endnu et tog rasler pibende ind.
Jeg skridter fliserne af med retning mod udgangen og støder uden at ville det ind i par myldrende skuldre. Højtaleren siger metallisk: »Please stand clear of the doors«. Da metalstemmen toner ud, vender jeg mig mod DCI Knight, der sidder og kigger skuffet efter mig.
 »Jeg har en aftale med noget lækkert endaparmssmyrsli,« siger jeg højt nok til, at han kan høre det, og går straks videre.
Jeg mærker en hånd på min skulder.
»Skal vi ikke spise noget af det der ... sammen?« Han ser vidunderligt bedende ud.
»Endaparmsmyrssli? Nej, jeg har sandelig ikke i sinde at spise det. Men gør du bare det. Alene.«
Jeg mærker hans håbløse blik i min nakke og skynder mig at forsvinde fra hans synsfelt, ud gennem gennemgangsarealet og over på den sydgående perron, hvor et tog mod Waterloo netop da hyler ud af det sorte hul og kommer til pibende standsning. Jeg kunne godt have gået hjem på Jubilee, men hvorfor slide på sin hofte, når toget stort set kører til døren? 
Alle sæder er optaget. Jeg klynger mig til den fedtede stolpe og gnubber begge mine hofter mod fremmede mennesker. Jeg har udsigt til fremmede nakker og rygge, og de har alle sammen mørkt tøj på. Blåt og sort, så meget blåt og sort. Togets neonlys sætter spot på skællene og hårene på de mørke jakkekraver, overalt mørkt tøj med skæl og hår. Manden foran mig dejser ind i mig, da toget sætter i gang, og jeg kan lugte ham. Han lugter af hår.
Det her fik jeg slet ikke talt med Dr. Fabian Swift om. Undervognsbehandlingen. Det kunne jeg slet ikke tale med ham om. En sådan samtale kan kun foregå i en anonym skriftestol med sort fløjl imellem parterne, og en eventuel operation i de regioner skal foregå med maske på og under falsk navn. 
Hvad jeg nu fabler om? Allerede nu, hvor toget standser ved Leicester Square, og jeg stiger ud, begynder spætten, der også er en kartoffelkniv, at hugge i mig. Det var sådan jeg opdagede den. 

Jeg lå en nat for ikke så mange dage siden i min seng i Cornwell og skulle til at tilliste mig lidt søvn, da jeg mærkede en sviden mellem balderne. Jeg luskede en pegefingeren ned i trusserne og fandt hurtigt synderen, en rygende varm udposning ved endetarmsåbningen. Jeg faldt straks i søvn, idet jeg konkluderede, at glemsel igen var kuren. Når jeg vågnede, ville den være den væk. Da jeg morgenen efter igen kom til bevidsthed, var den der stadig. Den sved ikke længere. Nu stak og smertede den. Jeg listede igen en forsigtig pegefinger i retning af smerten og konstaterede, at væk var den langtfra, og at jeg tværtimod nok gad vide, hvad den havde fået at spise i løbet af natten. 
Jeg blev nødt til at se, hvad den var for én. 
Bestemt ikke vild med forehavendet, tvang jeg alligevel armen hen mod sengebordet, åbnede skuffen og fremdrog mit yndige, runde renaissancehåndspejl, som jeg efter at have rejst mig fra sengen, lagde på gulvet. Jeg listede trusserne af og satte mig over spejlet, som om jeg var til sinds at forrette på det, hvilket naturligvis ville ligge mig fjernt. Og så kiggede jeg. 
På den. 
Den var vitterlig synlig. 
Om den var!
Midt i en rædselsvækkende overpigmenteret sump sad den og struttede som en kalorietung gevækst, kun et par dage gammel, men alligevel allerede sørgeligt matbrun som en gammel mands sok. Klokkeren fra Notre Dame kunne have haft én. Frankenstein ville ikke have været ordentligt udstyret uden en. Elefantmanden havde sikkert en hel flok af dem. Kun uhyggeligt deforme, sikkert ældgamle og af uhyrlige sygdomme dybt besmittede halvmennesker kunne have sådan én. 
Men jeg havde også én. 
Mit humør tog trappen ned og faldt det sidste stykke, fordi jeg blev ved at kigge, fascineret og rædselsslagen, og nu jeg var ved det, ræsonnerede jeg olmt, kunne jeg vel lige så godt se det hele i øjnene, jeg kunne lige så godt inspicere, hvad jeg allerede nu kunne regne ud, ville være de mildt sagt sørgelige rester af fordums salighed. Så gjorde jeg det. Et kort blik. Hvorefter jeg sporenstregs klappede øjnene i og snappede efter vejret. 
Engang så statelig i sin naturligt kollagenpumpede ynde, engang så kontrastrig med de kraftige, sorte knurhår, der voksede på den glatte, hvide hud, engang så ... jeg turde ikke fuldende sætningen. Men jeg, sagde jeg til mig selv, er kvinden, der altid ser den nøgne abe i øjnene, uanset hvor grim og behåret den er. Så jeg tvang mig selv til at fuldende sætningen og dermed se sandheden i øjnene: 
»Engang så ung.«
 Og nu? Synet der mødte mig var det samme, som havde mødt ulasteligt unge og faste og sprøde Jean-Baptiste Bigarra, så sent som for tre uger siden. Og han havde ikke sagt en lyd, men slikket tallerkenen ren. Tanken fik mig til at flæbe. For pubeshårene var matte og grå og bag dem flød en elafantagtigt slaphed i form af lange, døde hudfolder og masser af dem. De yderste, der vist går under betegnelsen labia majoris, lignede ørerne på en gammel muligvis selvdød elefant, dagen efter rigor mortis har sluppet sit tag. Bag disse flabrede, skødesløst henslængt, endnu to flade, tynde, trætte hudflapper, der vistnok anatomisk set hedder labia minores, men som selv ikke latin længere kunne redde fra den kendsgerning, at de lignede de skaldede ører, der måske engang havde tilhørt en gravhund med utøj. Ja! Det var det! Og nu en rettelse, for hele herligheden ledte simpelthen tankerne i retning af en omvendt sort brønd, hvori et ondt menneske i hast havde jaget to gravhunde op, men glemt at stoppe ørerne ind. 
Mens jeg endnu sad og tudede med mit nøgne, fallerede skræv udspilet oven over min bedstemors renaissancespejl, prøvede jeg som et mantra at fremsige NIA Information Centrets tiende »tip« i deres 10-trins tip-raket over »sund aldring«: 
Sørg for at bibeholde et positivt livssyn. Foretag Dem ting, der gør Dem lykkelig.
Hvad så med os, der ikke længere kan foretage os ting, der gør os lykkelige? Hvad gør vi? 

Jeg skynder mig ud af toget, iler op ad trapperne, kigger mig tilbage, pludselig angst for at have talt højt med selv, kigger mig tilbage igen, haster videre. Jeg ved, jeg gør det nogle gange, taler i stedet for bare at tænke. Jeg frygter at gøre det på de fatale tidspunkter, hvor mine tanker kunne tage livet af mig. Smerten er intens og skarp nu.

Når mænd skal være morsomme, siger de altid, at idealkvinden er en døv, blind og stum nymfoman med et fladt hoved, de kan hvile ølflasken på. Det eneste, der kunne gøre mig lykkelig og opretholde det positive livssyn, jeg ved grød aldrig har haft, var, hvis nogen lige nu serverede min idealmand: en blind Adonis uden hænder, ude af stand til hverken at se eller mærke mit kropslige forfald. Eller: Et i luften frit svævende lem, der på trods af sin tilstand, banker af ægte kød og blod og svulmelegemer. Eller: En 25-årig der kun tænder på skaldede gravhundeører i en krans af matte, grå hår. 
Stor skam, at man ikke kan annoncere efter sådan nogle.
Jeg nikker kort til Julie i receptionen og skynder mig gennem glasdøren og op ad den smalle, tæppebeklædte trappe og larmer så hen ad gangen mod mit værelse i samme uflatterende bredgang som en bryder, simpelthen for at mindske mine ballers chancer for at gnide mod hinanden og den formastelige fremmede imellem dem. 
Jeg smækker døren i efter mig og finder lynhurtigt min endaparmssmyrsli i kalveskindstasken, stikker den i munden og trækker uskønt op i nederdelen, endnu mens jeg er på vej ud mod det rustne badeværelse, hvor jeg sætter mig tungt på brættet, der giver sig.
Det lønner sig ikke at ignorere en hæmoride. Den skal have endaparmssmyrsli. Tre gange dagligt. Hvordan kunne jeg glemme det?
En ulykke kommer sjældent alene. Det glemmer jeg i hvert fald aldrig mere. Og som om ordsproget havde behov for yderligere illustration, så banker det nu på min dør. Jeg kigger på min finger og rækker ud efter toiletpapiret.
 
5

(stadig fredag)
Keith når at banke et par gange, før jeg er færdig, for jeg er ikke til sinds at få endaparmssmyrsli på mit tøj, og jeg er ikke så nysgerrig, at jeg vil springe håndvasken over, ikke så interesseret i nogen eller noget, at mit tøj ikke skal sidde ordentligt, før jeg åbner min dør, og det gør jeg nu. 
»Hvad skal der til?« spørger DCI Knight himmelfaldent og tager et skridt tilbage, breder armene ud og lægger hovedet desperat på skrå.
»Skal jeg falde på knæ? Skal jeg tigge og bede? Skal jeg ... skal jeg bestikke dig?«
Jeg har lyst til at sige, at han skal smide tøjet, så jeg ved selvsyn kan konstatere, hvor hans hår er flyttet hen, men jeg er for vild med at se ham i rollen, som den der skal bruge mig. Jeg mærker et jag bagi og lægger mig på sengen. Han går langsomt ind og lukker døren forsigtigt bag sig. 
»Fulgte du efter mig?« Jeg lukker øjnene. Det lyder, som om han står og tripper på gulvtæppet.
» I aften, i nat, måske i morgen nat, eller natten efter, er der igen en ung kvinde, der bliver tæsket ihjel. Det vil du ikke hjælpe mig med at forhindre. Er det sådan, jeg skal forstå det.«
Jeg svarer ikke. Men det gør indtryk på mig. Det handler ikke om ham. 
Mine øjne er stadig lukkede. Jeg ved ikke, hvor i rummet han er, om han sidder ned eller står op. Der er ingen lyde, der afslører ham. Kun hans stemme: 
»For halvanden måned siden, tirsdag den 21. august fandt vi liget af Deborah Steele, 23 år, i hendes lejlighed i Finchley Road lige over for St. Johns Woods Station. Politiet fandt hende liggende på sin seng, nøgen på sine bagbundne hænder. Dødsårsag: subduralt hæmatom. Modus: slag med stumt instrument. Hun havde haft samleje med morderen før sin død — eller måske var det med en anden. Morderen burde være let at finde, for lille Debbie var rig på eks-elskere, eks-kærester, hvad man nu vil kalde dem, og ingen af dem kunne fordrage hende. Problem: DNA’en vi har taget fra den sæd, vi fandt i hende, matcher ikke nogen af de alt-for-mange, der har et motiv til at myrde hende.« 
Jeg hører ham sætte sig på stolen ved sengeenden. 
»Den 4. september, præcis 14 dage senere, finder vi liget af Elizabeth Marion Edmonds, 22 år, liggende nøgen på sin seng i hendes lille et-værelses lejlighed på St. Giles High Street, bagbundet og med gaffatape over munden. Dødsårsag: Whiplash extreme...« — han udtaler det på fransk med det skæmmende engelske »r« — » ...forklaring følger, når du læser retsmedicinerens rapport. Modus sandsynligvis fald på baghovedet. Der var tydelige tegn på postmortem penetration, men serologisk fandt ingen sæd, da manden brugte kondom.«
Han holder en pause og trækker vejret dybt. Jeg siger ingenting. 
»Præcis 14 dage efter mordet på Elizabeth, altså 4. september, ligeledes en tirsdag, finder vi liget af Janet Maria Gilbert, 24 år, liggende på sin seng i sin lille lejlighed i Hanway Street. Også Janet var nøgen, bagbundet og med gaffatape over munden. Også hun var blevet slået med et stumt instrument, men dødsårsagen var hjertestop. Retspatologen vurderer, at hun simpelthen døde af skræk, endnu før han begyndte at slå hende. Dette understøttes blandt andet af den kendsgerning, at hendes bukser og underbukser, som lå pænt foldet sammen på en stol — som alt andet tøj i lighed med de andre tilfælde i øvrigt — var gennemvædet af urin. Anyway, masser af frakturer, ingen tegn på penetration hverken præ- eller postmortelt. Og så i tirsdags, den 2. oktober, var det Christine Andrews’ tur. Christine boede også i en lille lejlighed, i Bucknall Street, så vidt jeg husker. Samme scenarie som før, dødsårsagen var hjernekontusion forårsaget af slag med stumt instrument. 
Keith rømmer sig, og nu kan jeg høre ham mosle rundt på stolen. »Fælles for alle mordene er modus og drabsscenernes udseende, og at de sker på en tirsdag med 14 dage imellem. Fælles for de sidste tre mord, udover at de samler sig omkring Tottenham Court Road St, er yderligere, at morderen indtelefonerede nyheden om mordene til the Sun, som derefter kontaktede os. Vi var på drabsscenen ganske kort efter mordet, og ligene var stadig varme. Det var sporene bare ikke. Der var ingenting. Absolut ingenting. I hvert fald ikke for så vidt angår de to første; vi afventer stadig den endelige obduktions- og seroligirapport på Christine. Ja, og teknikernes.«
»Og i det første tilfælde, hvad hed hun?«
»Deborah. Hende fandt vi først to dage efter mordet. Det vil sige: to dage efter slaget, formoder retspatologen. Det er svært at fastslå, hvornår det dødbringende slag faldt. Hun blev slået i hovedet og blev bevidstløs, men døde formentlig først to dage efter. Retspatologen siger, at på basis af blodansamlingen—«
Jeg afbryder: »-- hæmatomet under dura, den hårde hjernehinde, kan man kun nogenlunde fastslå, hvornår slaget faldt. Blodansamlingen bygges ofte lagvist op af størknet blod.« Jeg har altid lyttet til de retsmedicinere, jeg har arbejdet sammen med, og specielt på Lisa Selander, som ligefrem har insisteret på at høre mig i lektierne.
»Det lyder korrekt. Efter vurderingen skulle hun have været død i cirka seks timer, da vi fandt hende, men som du ved er også det svært at fastslå nøjagtigt. Hvad vi derimod kan konstatere, er, at ingen ringede som i de tre efterfølgende tilfælde. En veninde til Deborah kontaktede os, fordi hun havde haft en aftale med Deborah dagen efter, at morderen efter al sandsynlighed havde været der. Hun havde derefter ringet forgæves til både Deborah og hendes forældre — selvom Debbie ingen kontakt havde med sine forældre. Hun havde en nøgle til Deborahs lejlighed, hvor hun og Debbie havde boet sammen for år tilbage, og den brugte hun d. 21. august, og det var således hende, der fandt Deborah. 
»Det vil sige ...,« jeg rejser mig op på albuen og glemmer alt om min manglende interesse. »...at der tale om to forskellige. Deborahs morder kendte hende og er ikke den samme som ham ved Tottenham Court Road?«
»Jeg ved ikke, om vi med sikkerhed kan fastslå, at Deborah kendte sin morder eller om de andre ikke kendte deres. Vi går foreløbig ud fra det. Men vi er ret sikre på, der er tale om to forskellige.« Han holder en pause, før han fortsætter:
»Deborahs morder — vi går ud fra, at det er ham, men konkluderer intet — havde samleje med hende, før hun døde og brugte ikke kondom. I sagerne med Tottenham Court Road brugte morderen kondom og havde samleje med dem — well, to af dem — efter deres død. Deborahs morder er ikke nødvendigvis kommet for at myrde hende. Den anden myrder dem først og har samleje bagefter; han vil — muligvis, og jeg understreger muligvis — gerne gøre Deborahs morder kunsten efter, men han kan ikke, før de er døde –«
»Stands! Jeg vil ikke høre alle dine halve konklusioner, de er garanteret forkerte. Sig mig i stedet — hvor mange detaljer havde avisen med?«
»Aviserne skrev i alle tilfælde, at pigerne var blevet »tæsket ihjel«. De har ikke detaljerne med hvordan og dødsårsag og så videre, altså ingen kliniske detaljer, men masser af kulørte — hvordan de lå arrangeret på deres senge, bagbundne og med tape for munden og så videre. Ja, og deres navne har de heller ikke, kun fornavnene. De refererer til dem som Debbie, Elizabeth, Janet og Chris. Der er stadig navneforbud, men vi har brug for at hæve det, så vi kan få fat på flere, der kendte pigerne. Åh, ja, én forskel til. Alle Tottenham Court Road pigerne havde faste kærester. Det havde Deborah ikke på drabstidspunktet.«
»Så vidt I ved.« Han nikker. Jeg lægger mig ned og lukker øjnene. »Faste kærester? Boede de sammen med dem?«
»Nej, Elizabeths kæreste boede på Wellington Hall, det er studenterhybler for studerende ved King’s College. Janets boede i bofællesskab i et kæmpehus i Forest Hill og Chris’ delte lejlighed med en anden fyr. Du kan få detaljerne fra sagsmapperne.« 
Jeg er allerede på vej et andet sted hen og i gang med at arrangere nogle puder bag ryggen.
»Sig mig engang — de pigers lejligheder, var der dørtelefoner ved gaden?«
»Ja. Jeg ved, hvad du tænker på, hvordan han er kommet ind. Vi aner det ikke, men vi har selvfølgelig nogle hypoteser. Jeg regner ikke med, du vil høre dem?«
»Nej. I opererer altså ikke med, at dette var en person, pigerne kendte?«
»Baseret på vores samtaler med venner og familie, har vi næsten udelukket det. Jeg sagde næsten. Og når jeg henvender mig til dig, er det selvfølgelig, fordi jeg ser de tre sidste som fremmedmord — jeg kommer jo ikke til dig for at få efterforskningsassistance, men fordi jeg gerne vil have en profil, der fortæller mig, hvem der kunne have gjort det her. Jeg vil gerne peges i den rigtige retning. For indtil nu er alle de retninger,vi har søgt, gået døde. Jeg kan godt fortælle dig, hvad vores teorier har været, og hvordan vi er gået frem, men jeg regner med—«
»---at jeg helst vil være fri, ja tak.«
»Du vil altså--?« Han lyste op.
»Nej, det har jeg bestemt ikke sagt, jeg konverserer bare. Altså ... Ingen hørte noget, eller så noget?«
Han ryster på hovedet. »Deres naboer, lige ved siden af, bag papirstynde vægge, anede ikke, at pigerne blev tæsket ihjel.«
»Tapen for munden ... « siger jeg automatisk og begynder at se billeder, som jeg dog hurtigt får jaget væk.
»Han slog dem ikke bare i hovedet, så de mistede bevidstheden. Han tæskede dem, både før og efter mordet. Brækkede ribben, lårben, bækkener, kraveben, knuste albuer, knæ, flækkede kranier — ja. Jeg har ikke tal på antallet af brækkede knogler i hvert tilfælde, men det kan du få nøjagtig styr på, når du læser retsmedicinerens rapport.«
»Jeg vil ikke læse den.«
»Du vil ikke læse den?« Jeg kan høre hans stemme falde. Hans fortabte stemme, jeg har smidt den ud fra et højt hus og den falder til sin død nu.
Han holder en pause, stilheden sænker sig. Udenfor er det for længst blevet mørkt. Det må være spisetid. Min mave forlanger ingen mad. Keith bryder tavsheden. Hans stemme er opgivende.
»Der var så meget vrede. Han har virkelig tæsket de piger. Den klassiske treenighed: raseri, dominans og kontrol. De kunne ikke bevæge sig, de kunne ikke tale. Armene var bundet på ryggen, de havde stadig tape for munden, da vi fandt dem, der var tydelige rebmærkene på benene. Han bandt benene op efter de var døde, så han kunne komme til dem.«
Raseri, dominans og kontrol. Han siger de magiske ord, og han ved det. Han nævner de ting, der er helt centrale for min interesser — og for mine drenge. Raseri, dominans og kontrol. De er rasende og ønsker kun én ting: kontrol og dominans. Tilsat den skæve form for sex, der også er raseri, dominans og kontrol. Keith har lagt maddingen ud. Han manipulerer med mig, og han har gjort det længe. Jeg sætter mig op i sengen.
»Keith!«
Han kigger på mig, fortabt igen. Hans ansigt er ikke til at kende. Hans øjne tigger om hjælp.
»Jeg kan ikke!«
»Du vil ikke. Du vil ikke indrømme, at du gerne vil hjælpe mig. Men jeg kan høre på dig, at du er med. Der er meget af dig, der gerne vil hjælpe mig, ellers lod du mig ikke tale, ellers havde du smidt mig ud. Ellers havde du---«
»Keith! Hør på mig. Jeg konverserer bare. Det, du hører mig sige, er reflekser, det er automatpiloten, jeg ikke kan slå fra. Men jeg vil ikke mere. Her ...« Jeg læner mig ud af sengen, langer armen ud efter kalveskindstasken på gulvet, hiver den til mig og roder i den efter visitkortetuiet. Keith sætter sig på gulvet med ryggen mod døren og ansigtet i hænderne. Jeg finder Bianca Dombrowas kort.
»Her...!« gentager jeg. Han kigger op, han kigger på kortet, ryster på hovedet.
»Jeg har hørt, hun er god. Hun skal i hvert fald erstatte mig i EFBI.« Jeg håber ikke, han kan høre snerten i min stemme. 
Han ryster på hovedet. »Jeg kender hende ikke, jeg kender dig. Hun er her ikke, men det er du. Jeg vil ikke have hendes hjælp, jeg vil have din.«
»Det forstår jeg ikke,« siger jeg forvirret. »Du har jo aldrig kunnet fordrage mig.«
»Det passer ikke,« siger han bittert. »Jeg har altid beundret dig — bortset fra det der sex-noget.«
»Sex-noget?«
Jeg kigger på ham. Han ser træt ud, opgivende, ikke helt ung. Han ligner et menneske.
»Jeg har altid holdt skidt for sig og snot for sig, Fanny. Ved du, hvad ... jeg fylder 55 til næste år, og jeg har aldrig bedraget min kone---«
»Der er heller ingen prostituerede, der har haft den i munden for at slippe for detentionen?«
»Jeg har altid været i drabsafdelingen.«
»Du har aldrig bedraget din kone, heller ikke i tankerne?«
»I tankerne ... tusindvis af gange, mange gange dagligt, men aldrig i virkeligheden.«
Han suger al respekten ud af mig. Så meget, at der intet er tilbage til mig selv: 
»Har du nogensinde bedraget din kone ... med mig ... i tankerne?«
Han sukker og ryster på hovedet, næsten sørgmodigt.
»Ja,« svarer han langsomt. »Hver gang jeg ser dig, bedrager jeg min kone — i tankerne. Og jeg vil indrømme, at jeg har hadet mig selv for det — for jeg har været så tæt på. Når du har set på mig med de der øjne, du har, når du er gået forbi mig med din helt specielle lugt, når du har vendt ryggen til mig og er valset ud af døren med en anden under armen, tror du så ikke, at jeg har haft lyst til at rejse mig fra min stol, så den væltede, råbe NEJ, så det rungede og styrte efter dig og omfavne dig og hengive mig til det, jeg havde, dér inden i mit hoved, i tankerne. Men der er det blevet, og det bliver det ved med.«
Han gør mig flov. Han gør mig misundelig. Han får mig til at tænke de tanker, jeg så ofte har tænkt de sidste mange år: Hvis jeg fik et liv til, hvordan ville jeg så prøve at være? Jeg ville ikke orke at være den samme. Jeg ville være helt anderledes. Jeg elsker at tænke på de huse, jeg kunne bo i, hvis jeg fik en chance til, de helt anderledes huse, og hvordan jeg ville indrette dem. Lige nu prøver jeg at forestille mig Keiths kone, deres hus, ham set med hendes øjne. Jeg beundrer og ynker og misunder hende, alt det samtidig i én stor pærevælling. Fordi hun er så trofast. Fordi Keith er det. Fordi hun ikke kender hans tanker. Så får jeg ondt af mig selv. Igen. Fordi de har noget sammen, jeg aldrig har prøvet at have. 
»Hvordan er hun?« spørger jeg. »Din kone.«
»Det ved jeg ikke.« Nu smiler han. Han smiler! Jeg mærker mit eget smil folde sig ud uden at behøve at beordre mine muskler. 
»Jeg kender hende jo så godt. Det kan jeg ikke sige.«
En fornemmelse af forladthed, af ensomhed, af Murmansk og Hebriderne runger igennem mig. Sådan kan ingen sige om mig. Ingen kender mig godt. Jo, Sam gør og Rosa og Polly-Jean, men ikke helt på den måde, denne hemmelige, trofaste måde, ikke som hvis de havde levet sammen med mig i medgang og modgang og fået børn med mig. Børn med Rosa og Polly-Jean? Nej. Jeg smiler ved tanken. Smerten er væk. Jeg får øje på den lille tube endaparmssmyrsli på natbordet. Jeg må huske at smøre igen, inden jeg skal sove. Men så driver min opmærksomhed igen hen mod ham.
»Fortæl mig, hvordan det er?« siger jeg automatisk. Han sidder stadig lænet op ad døren og kigger frem for sig. 
»At være en trofast gift mand?«
»Ja.«
Han ryster på hovedet og fremmaner et lille sørgmodigt smil. 
»Det kan jeg ikke. Jeg kan ikke se det på den måde, beskrive det på den måde. Jeg gør det jo bare. Vi er vokset sammen. Vi er vokset sammen med hinanden og børnene og huset og vores venner. Vi er en organisme, en enhed, jeg ikke kan pille fra hinanden, se ovenfra og servere for dig.« Han holder en pause, trækker på skuldrene og rejser sig op.
»Vil du hjælpe mig?«
»Nej.« Svaret kommer prompte. Men nu kan jeg ikke længere nøjes med et afslag. I løbet af ganske kort tid har vort forhold ændret sig. Nu skylder jeg ham en forklaring. 
»Min udfordring er at sige nej. Hver celle i min krop skriger JA, det vil jeg indrømme. Hver celle i min krop ved, at det er en sag som din, der holder liv i mig. Men jeg er under afvikling. Jeg skal lære at leve uden. Det er min udfordring.«
Han trækker på skuldrene og rejser sig.
»Okay. Nu har vi sagt nej til hinanden. Så er den vel ikke længere.« Han stikker Bianca Dombrowas visitkort i lommen, og fremdrager sit eget, som han skødesløst smider på mit natbord.
»Hvis du skifter mening, er jeg her,« siger han og nikker mod sit visitkort. Så trækker han på skuldrene og går ud af døren, som han forsigtigt lukker efter sig. 
Jeg ligger og smager på hans tilstedeværelse, på hans exit, på ham. En fornemmelse af jalousi gnaver og gnaver og efterlader mig med et stort spørgsmål: hvem er jeg jaloux på? Bianca Dombrowa eller Keiths kone og deres liv? 
Modvilligt konkluderer jeg, at jeg er jaloux på alt og alle. 
Det knager i min dårlige hofte, da jeg svinger benet ud af sengen og går ud på badeværelset. Jeg børster tænder i mørke og orker ikke at rense huden, som jeg plejer. Jeg aner ikke, hvor mange klokken er, men meget efter otte er det nok ikke. Min mave registrerer tomheden med et boblende piv, men jeg ryster en sovepille ud af glasset og sluger den tørt. Stadig i mørke. 
Jeg er bare i dårlig humør. Det går nok over. Når jeg vågner i morgen er der atter en dag. 
 
6

(stadig fredag + lørdag)
Jeg falder i søvn med det samme og drømmer om huse igen, huse der kun eksisterer i mine drømme og nogle gange, også i mine tanker i vågen tilstand. Jeg undrer mig ofte over de valg, mit ubevidste træffer ... for jeg drømmer om alt fra nedrivningsmodne slumlejligheder på seks kvadratmeter til gigantiske paladser med sale, kældre, skjulte værelser og gange. Jeg er sikker på, det alt sammen betyder noget. Eller i hvert fald, at der er nogen, der påstår, det betyder noget.
Jeg drømmer om kønne, unge, døde kvinder, der ligger lit de parade i deres egne senge. Om deres smukke, unge lig. 
Jeg drømmer om mit nye liv. Jeg drømmer, jeg er prostitueret. Hende de kommer til med deres beklagelser og sorger, hende de begærer seksuelt, hende der gør alt, hvad de drømmer om. Jeg drømmer om at være servitrice, kort sort nederdel, målbevidste skridt fra bord til køkken, overblik over deres samtaler, udsigt til dem. Jeg drømmer om at være kriminalassistent, om håndfaste spor og konkrete beviser. Hvis jeg fik muligheden for at prøve igen, ville jeg være servitrice eller kriminalassistent.
Jeg drømmer om Keith og hans kone. Men så vågner jeg.

Stenhård i hjertet. Iskold, da jeg slår øjnene op. Min indre kyniker fungerer upåklageligt fra første færd. Den trofaste ægtemand og hans enkle liv og hans omfattende organisme! Den må han længere ud af London med. Jeg ved tilfældigvis alt om mænd. Om hvordan de i virkeligheden er. Statistikkerne — tallene — taler deres tydelige, entydige sprog. 
Regnestykket er enkelt. Tilgiv mig valget af det antikverede ord »bordel«, men det kære barn har gennem tiderne haft så mange navne, fra skøgehus over massageklinik til fritidshus. Kun en ærlig spade har ikke brug for sproglige tiltag af den art, som jeg altid siger. Men tilbage til regnestykket. Man tager antallet af bordeller i en given by og ganger det med antallet af prostituerede tilknyttet hvert bordel. Dette tal ganger man så med det gennemsnitlige antal samlejer udført på en given arbejdsdag. Og til en begyndelse lader man så det tal stå et øjeblik og glipper let med øjnene, før man sammenligner det med antallet af kønsmodne mænd i den by, hvori tallene er indsamlet. Nu nøjes man ikke længere med at glippe med øjnene. Så mærker man, at brynene begynde at nærme sig hinanden, for det kan jo ikke passe, vel, når man som jeg, for eksempel, ved, at der er lillemor-aften hver onsdag i gennemsnit i de små hjem ifølge den statistik, jeg senest har øjet. Men når man så dertil føjer den kendsgerning, at der på verdensplan omsættes for 300 millioner euro på pornografisk materiale, og noterer sig, at dette beløb er eksklusiv de enorme ressourcer, der klandestint indhentes via børneporno og -mishandling, dyresex og -mishandling og snuff-film, så er det jeg spørger, om det ikke er mine kønsfæller, der er mærkelige, når de ikke ser en anelse skævt til mænd, og den unikke kemi, der driver dem mod deres dobbeltliv og deres løgne.
Men nej, jeg opfatter bestemt ikke mig selv som mandehader i traditionel forstand. Jeg er mandehader i utraditionel forstand, for har jeg ikke altid sagt, at jeg elsker mænd? Jeg elsker kønne, unge mænd. Jeg elsker deres kroppe, nogle af dem, og det de kan gøre med dem. Jeg elsker at bade i dem og deres beundring. Jeg tager for mig af retterne, lader de uspiselige gå ud. Men et langt liv med den samme mand ville være at bede om angst, depression og usikkerhed: 
Hvem køber han, og hvad gør han med dem? 
Hvis resten af mine kønsfæller vil lyve for sig selv, skal de da bare gøre det: 
»Det er i hvert fald ikke min mand,« siger Sally.
»Sådan er min mand ikke,« siger Laura, og Jane samtykker:
»Nej, pyh! Og heldigvis for det.« 
Nej, naturligvis ikke, piger! Det er alle de andres mænd. Og dem kan de godt beholde. Ih, hvor er I bare heldige!

Noget jeg har glemt? Jeg kigger mig omkring, allerede med hånden foldet om dørhåndtaget. Jeg har tøj på. Foundation, de rigtige skygger, mascara, en tynd streg kohl. Endaparssmyrslien. Solbriller. Og for meget tøj på. Solen larmer jo ned udenfor og lover mere end tolv grader celsius. Jeg tager frakken af og derefter heluldssweateren, som jeg folder pænt og lægger tilbage i skabet, før jeg igen ifører mig den tynde frakke. Jeg har lyst til bacon & beans on toast nede på hjørnecaféen, Al Fiore, på Leicester Square. Hvem var det, der engang fortalte mig, at Leicester Square var det sted i verden, der talte flest pro diem »foot-passes«. Mærkelig vending, ikke? »Foot-passes.« Det sted, der får flest fødder at mærke pr. dag. Hvem tæller dog sådan noget?
»Morning, Julie!« Hun smiler. Jeg burde være lykkelig. Intet værker mellem mine baller.
Det er sådan nogle ting, jeg tænker meget over. Hvem der dog tæller sådan noget?
Jeg sætter mig på en af Al Fiores stålstole udenfor i sollyset. Jeg hader sollys, men på den anden side kan jeg godt se, at solen klæder London. Alting ser lidt kønnere ud, og mine solbriller fungerer upåklageligt. Jeg smiler sultent til en servitrice, som snart kommer og lader mig bestille min bacon-bønne-toast og cappuccino i krus. Det er ikke den slags servitrice, jeg vil være. Ikke en fortravlet, underbetalt servitrice på en snask, men en stilig, klassesag på en 3- eller 4 stjernet restaurant. Helst fransk eller italiensk. 
Det er kæmpetoasts, hun stiller foran mig, og der er hele tre af dem, stuvende fulde af baked beans og backbacon. Jeg sætter det hele til livs på ingen tid, og bestiller endnu en capuccino, mens jeg planlægger, hvad jeg skal lave i dag. 
Mens jeg nipper til den anden cappuccino, beslutter jeg, at jeg for det første vil se på de sine steder guldlignende trappebeslag på undergrundsstationerne. Covent Garden og Tottenham Court Road har, for eksempel, nogle skønne eksemplarer af slagsen. Men ikke så fine som dem på Liverpool St. Station — frygteligt stor, trafikeret station — dér ville jeg aldrig kunne sidde — men metalbeslagene på trapperne dér er udsøgte og overgås kun af dem, man kan finde på Embankment. De fedeste, flotteste og mest skinnende gyldne metalbeslag sidder fastnaglet på Embankments trapper. Det er da ellers også den eneste attraktion, den station har. Dér ville jeg heller aldrig kunne sidde. Jeg skæver over til en af de mange nedgange til Leicester Square station lige over for Al Fiore. Det var godt nok det sidste sted, jeg ville opholde mig. Der er faktisk og rent ud sagt ulækkert. Fugten driver ned ad væggene og danner øjensynligt et effektivt kopulationsmiljø for bakterier og svampe. 
Nej, når det gælder om at sidde, så er Tottenham Court Road det bedste bud. For mig. Der er intet specielt ved den station. Den er ikke den dybeste, ikke den travleste, ikke den ældste — den slår slet ikke nogen rekorder. Bond St., som jeg også holder meget af, er den smukkeste. Jeg elsker simpelthen den udsøgte terrazzo, de har lagt i gennemgangsarealerne mellem den øst- og vestgående central line. Og, som sagt så også Temple — jeg tror, det skyldes de ærefrygtindgydende blanke sorte, gulve, der intetsteds i Londons Undergrund kan ses så gennemført som her. Men Tottenham Court Road er bare perlen i samlingen. Der er god kemi mellem den og mig. 

Jeg keder mig. Jeg keder mig forfærdeligt.



7

(søndag)
Min pda bjæffer og vækker mig ganske definitivt, »God morgen, Fanny. Du skal op nu. Klokken er 04.34, dit Air France fly, AF299, afgår fra Marseille-Provence kl. 06.45, sidste check-in kl. 06.30. Forelæsning om Barndomstræk hos Seriemordere kl. 09.15. Der er ikke flere indkodninger. Antallet af beskeder er 52, og vejret i Cornwell: skyet med lidt regn, let til frisk vind fra sydvest og temperaturer mellem 12 og 17 grader. Og så er jeg klar med dine nyheder i interesse-prioriteret rækkefølge--« Jeg klikker den død, men så ringer hotellets telefon, jeg tager den, og en fransk kvinde siger:
	»Bon jour, Mademoiselle Fiske. Il fait tres beau aujourd’hui, il est 4 heures 35 et la temperature est de 12 degrés Celcius. Le petit déjeuner continental est servi dans--«

Jeg er fjerlet og lykkelig, i det øjeblik jeg vågner frisk fra drømmen om mit gamle aktive liv, men mærker straks tyngden, da jeg opdager grunden til, at jeg allerede her klokken 9.15 bliver vækket af min pda, som var slukket, da jeg gik i seng i går, efter nøje at have behandlet min bagdels inderste med endaparmssmyrsli. Men samme pda ringer nede fra sit skjul i min kalveskindstaske, som står ved siden af sengen, og jeg langer hånden ned i den og fisker larmen op. Jeg aflæser displayet, som i tydelige cifre fortæller mig, at Polly-Jean er til sinds at plage mig om Sydafrika eller noget lignende. Jeg klikker den død og sætter mig ret op og ned i sengen. 
Hvem har tændt for min pda, mens jeg sov? Hvem? Jeg springer ud af sengen og mit hofteled afgiver en smerte, jeg registrerer som en skurrende lyd. Jeg trækker gardinerne fra og lader øjnene glide rundt i det trange, tarvelige lokale. Så vidt jeg kan se, ligger alt, som jeg lagde det, før jeg gik i seng. Jeg marcherer hen til sengebordet. Vækkeuret står der, parat til at vække mig klokken elleve. Endaparmssmyrslien ligger ved siden af. Mit armbåndsur. Mine sovepiller. Jeg vender mig mod skabet, åbner det og checker mit tøj stykke for stykke. Der mangler ikke noget, og alt hænger glat, som det skal. Jeg lukker igen og marcherer ud til rusten og kalkaflejringerne. Min tandbørste, hårbørste, cremer, make-up — alt ligger, hvor det skal og ser ulasteligt normalt ud i min hængende toilettaske. Jeg marcherer tilbage i værelset og tager i døren. Låst. Jeg låser den op og kigger ud på gangen. Så inspicerer jeg området omkring døren. Det hænger i laser, men det har det hele tiden gjort. Malingen skaller, der er rifter og skrammer, aner ikke hvorfor, men sådan er Hotel Jubilee altså. 
Jeg går ind igen og knytter øjenbryn, for dog at gøre noget. Så ringer jeg til Keith fra hotellets telefon:
»Der er nogen, der har været inde i mit hotelværelse i nat, og vil du være så venlig at komme herover.« Det var ikke et spørgsmål.
»Hvorfor tror du det?«
»Fordi min pda er blevet aktiveret.«
Han siger ikke en lyd i meget lang tid. Så:
»Ellers noget?«
»Nej, er det ikke nok?«
»Jeg er lidt forvirret. Hjælp mig lige. Du tror, at der har været nogen på dit værelse, fordi din pda er aktiveret? Du er altså sikker på, at det var den ikke, da du gik i seng?«
»Præcis,« siger jeg med alle muskler spændte. 
»Du er da selv kommet til at gøre det. Hvis det virkelig er det hele, prøv at tænke tilbage--«
»Det har jeg gjort. Min pda har jeg meget bevist og permanent slukket, da jeg ankom til London, og jeg ville vide, hvis jeg havde tændt den, og jeg vil have, du kommer herover og tager nogle fingeraftryk--«
»Overspændte fruentimmer,« siger han brysk og forskrækker mig. »Jeg kommer sgutte derover, fordi din pda er aktiveret, nu må du lige styre dig.«
Han forstår mig ikke. Han forstår ikke, at nogen, der kender mig og mine vaner og mine tanker særdeles godt, nogen som kender mit password, og det gør ingen, denne nogen har været inde på mit værelse, mens jeg sov og tændt for min pda. Jeg kan godt forstå, han ikke forstår det, men det gør det ikke bedre. 
»Undskyld, jeg forstyrrede dig,« mumler jeg og lægger på.
Jeg snupper endaparmssmyrslien og går ud på toilettet og gør det, jeg skal jeg gøre med den endaparmssmyrsli. Så går jeg tilbage og lægger mig på sengen. Som en stor, klodset sten. Men uden at sove.
Hvis jeg bliver myrdet i denne seng, så kan jeg ligge her i dagevis uden at nogen opdager det. Hvornår vil Keith, der er det eneste menneske, der ved, hvor jeg er, opdage, at jeg er død. Der kan gå dage, før han henvender sig, ja, der kan faktisk gå ganske mange dage. Når han så prøver at finde mig, vil han banke på min dør, og jeg vil ikke kunne rejse mig og åbne den, og så vil han gå, for han vil naturligvis konkludere, at jeg bare ikke er der. Således kan der gå over en uge, før han opdager mig, og mens tiden går, bliver mit lig mere og mere råddent for slet ikke at tale om, at de eksistenser der bor i gulvtæppet og rundt omkring i sprækker og furer, de vil pile ud af deres gemmer og begynde at nippe til mig, og når Keith finder mig efter i ugevis at have forsøgt at banke på min dør og støve rundt i undergrunden, vil han til sidst ane uråd og få Julie til at låse døren op. Tanken om det syn, der vil møde ham, mit rådne lig, kan jeg slet ikke bære at tænke på.
Jeg rejser mig og rækker ud efter min røde silkekimono og går hen ad gangen og ned ad trappen til receptionen, hvor Julie sidder og læser Krig og Fred med en øl i hånden. 
»Morning, Fanny.« Hun smiler venligt.
»Hør her, hvis en civilklædt politimand ved navn Keith Knight kommer her og spørger efter mig, og jeg ikke er her, vil du så være sød at give ham nøglen til mit værelse.«
»Yeees?« siger hun og vil tydeligvis vide hvorfor.
»Tak skal du have.« Jeg smiler fjoget til hende og skynder mig op ad trappen igen.
Meget skal overgå mig, måske i morgen, måske om et år, måske om 20 år. Men én ting er sikkert: jeg vil være et smukt lig. En anden ting er lige så sikker: ikke flere sovepiller. De slår mig bevidstløs og uanset, at det til tider kan være formålstjenligt for ikke at sige vidunderligt at være bevidstløs, så er det ikke formålstjenligt i disse dage. 
Inde i mit værelse, smækker jeg døren efter mig og går i direkte linje hen til telefonen og indtaster hans nummer.
»Keith? Det er mig igen. Lige to ting: hvis du en dag banker på min dør, og jeg ikke åbner den, vil du så godt være så venlig at bede om nøglen i receptionen og checke mit værelse?«
»Jaeh?« siger han og forventer en forklaring.
»Bare lov mig at gøre det, ikke også?«
»Okay,« siger han og lyder stadig som én, der vil have en forklaring.
»Og — hvis jeg er død, så skal du lige vide, at den der har myrdet mig, kender mig. Vedkommende godt nok inde i tingene til at kende pda’ens password Og den kender ingen. Det var det hele. Vi ses — måske!«
Jeg skynder mig at smække røret på, før han kan afkræve mig en forklaring. 
Jeg trækker gardinerne for igen og lægger mig ned for at få et par timer til. Det føles smattet mellem balderne. Jeg skal købe en sort nederdel, resten af udstyret har jeg. Jeg skal have noget morgenmad, men ikke nu. Nu skal jeg lige sove lidt.
8

(mandag)
Jeg var iført en kropsnær, let tailleret spencer af spandex og bomuld. Det var sommer. Udenfor skinnede solen. Indenfor var der hedt. Han var det første jeg så, da jeg åbnede døren fra entreen, der tilstødte mit åbne køkken. Han stod bøjet over brødet, hænderne dybt i dejen, spændte overarme der glinsede en anelse, øjne der spiddede mig sanseligt gennem det dunkle lys, hvor en solstråle filtrerede småpartikler, der kunne være mel. Lugten var tæt af dej og stegt hvidløg og andre krydderier, jeg ikke umiddelbart var i stand til at navngive.
»Dej og kvinder skal behandles på samme måde,« sagde han lavmælt og dryssede sit blik blidt hen over mig som flormelis på en lagkage.
 Jeg blev stående ordløs i døråbningen og glippede med øjnene. Synet af Jamie med nøgen overkrop under forklædet og resten gemt bag min køkkenø, gjorde en statue af mig.
Hans klæge, vedholdende blik gled ned ad lynlåsen i min spencer. »Forsigtigt og nænsomt, men alligevel med styrke og energi. Det er hemmeligheden bag brødbagningsfærdigheder ... og sex.« Han bed forsigtigt i sin altid fugtige underlæbe med sine unge tænder.
Næsten synlig sex mættede luften som lysende sandkorn og bag ham lå lette banker af noget, der lignede tordenskyer ladet med mere sex. 
Elektrisk sex. Sex i metermål. Sex i spandevis. 
Jeg knugede kalveskindstasken i hånden i et forsøg på at røre mig. En tindrende fornemmelse i hele kroppen havde bragt mit motoriske system til standsning.
 Han sænkede blikket til den dejklump, hvorpå begge hans melindsmurte hænder nænsomt hvilede. 
»Jeg er nået til fjerde stadium.« Han skottede kort til mig og vendte så blikket tilbage på dejen. 
»Jeg ælter.« Han begyndte at ælte dejen, langsomt og kraftfuldt.
»Jeg elsker at ælte. Det er det bedste af det hele — at rulle og skubbe og slå og mase og klemme og klappe og folde det sammen og gøre det hele forfra igen og igen. Jeg kunne ælte i en evighed, men jeg holder op om fem minutter. Du har lækkert tøj på.«
Han kiggede op. 
»Tag det af.«
Mit blik blev igen suget ned mod hans virtuose fingre, der rullede og skubbede og slog og maste og klemte og klappede og mindede mig om, at alt hvad jeg lige nu ønskede var at nippe til ham, æde ham rå, slubre ham i mig, tage ham i munden og sutte på ham og smage på hver enkelt del af ham undervejs. 
»Det er æltningen, der udvikler strukturen i dejen og glutenen. Hvad står du dér for?«
Jeg tog mig sammen, gik ind og lukkede døren bag mig. Jeg satte min kalveskindstaske på en af mine provencalske fletstole, forsigtigt og stort set uden at trække vejret. Stadig ordløs pegede jeg på en tykbundet gryde, der stod ved siden af kogetoppen. Hans blik fulgte med.
 »Jeg har langsomt og nænsomt svitset et løg i ekstrajomfruolivenolie med lidt salt. Så har jeg tilsat hvidløg, stegt det i cirka et minut uden at det har taget farve ... et lille labert stykke fennikel, som også har stegt lidt og langsomt, bare for blive blødt. Vil du lige hælde det i en skål, så det kan ... afkøle?«
Jeg tvang mine bouillonben om på den anden side af køkkenøen for at komme til en skål i skabet nedenunder, men jeg kunne ikke undgå at se, at han var nøgen under forklædet. Hans bagdel var præget af de bakker og dale, der kendetegner en builded kropsdel og dertil dækket af små fine hår, der gav mig et mærkelig ømskindet stik i hjertet, som måske ikke var ulig den følelse, der overvældede Humbert, hver gang han kiggede på Lolitas sarte ansigt.
Jeg åbnede skabet, tog den håndmalede italienske skål ud og satte den ved siden af kogetoppen. Jeg hældte indholdet af den tykbundede gryde ned i den. Nu fik jeg øje på sardinerne, der havde gemt sig bag en buket friske roser, der anonymt blev sendt mig dagen før. Sardinerne lå på en stor hvid tallerken, der havde tilhørt min mormor, og de var dækket af fintrevet citronskal, deres skæl glinsende af olie. Jeg mærkede hans blik stryge hen over mig som en aromatisk massage.
»Jeg har også presset citronen ud over dem og krydret dem med salt og peber. Du skal tage de tomater...« Jeg lod blikket glide hen over bordet og så nu de finthakkede tomater, som lå i en lille gryde. »Jeg har blancheret dem, flået, udkernet og hakket dem. Du skal hælde dem i skålen sammen med chili, persille, basilikum og rasp og røre det hele ... nænsomt ... sammen.
Han æltede, jeg rørte. Sveden sprang på hans pande. Den ramme lugt af mand skvulpede forbi mig i bølger. Små svedperler trillede ned langs indersiden af mine arme. Hans albue strejfede min arm en gang i mellem. Tiden strakte sig, der var ild i min hud, og dette måtte ingen ende tage. Men så struttede dejklumpen færdigt. Den var fast og elastisk, rund og blød. 
Han tog den skål, jeg havde rørt og hældte noget af krydderiblandingen i bunden af et ovnfast fast. Så tog han sardinerne én efter én og klappede, næsten kælede, blandingen ind i dem, før han rullede dem sammen som roulader og lagde dem ned i fadet. Da han stod med den sidste sardin mellem tommel- og pegefinger, sendte han mig et skråt, smalt blik, og førte så den dinglende sardin hen for mine øjne. Bag den fedtede fisk, sad hans våde, letåbne mund. Han lagde forsigtigt den ensomme sardin på køkkenbordet og satte fadet i den forvarmede ovn; stod lidt foran ovnen og skiftede vægten fra fod til fod, så ballemusklerne smuttede som kåde mandler, før han vendte sig og gik hen mod mig, munden stadig våd og letåben.
Hans hænder var smurt ind i mel og olie og italienske krydderier, og hans erektion spændte bag mit forklæde. Han satte sig på knæ foran mig, stak hænderne ind under min kjole og trak trusserne ned. Jeg trådte lydigt ud af dem. 
»She’s got it,« hviskede han og smed mine trusser hen på spisestuebordet, »Yeah, baby, she’s got it,« fortsatte han og rykkede igen tæt.
»I’m your Venus,« sagde jeg automatisk og fortsatte hviskende: »I’m your fire, your desire.« 
Shocking Blue’s Venus havde lydt i baggrunden, første gang vi ikke kunne holde fingrene fra hinanden i kæmpeboghandlen Sachs & Smiths' lagerrum. Lyden var kommet fra receptionslokalet, hvor han fem minutter før sin voldsomt vulkanske indtrængen havde signeret 257 eksemplarer af sin første bog, Nøgen mad.
Med pege- og tommelfinger greb han nu sardinen fra køkkenbordet. Han tog et fast greb om den med den anden hånd og gned den olieindsmurte fisk, som en mand gnider et lem. 
»Pukka,« sagde han hæst. »Fed pukka fisk.« Han trådte helt hen til mig, så tæt at hans næsetip strejfede min. Hans lugt var indtrængende, hans våde åbne mund en sitrende organisme. Han løftede min kjole op og masede den kølige smattede fisk ind mod mit skræv og lod den glide frem og tilbage. Han slikkede mig i ansigtet, og jeg mærkede hans erigerede lem kravle ud af forklædet og række vådt ud efter mig. Han lynede min kjole op med tænderne, så jeg blot behøvede at ryste den af. Da den lå som en sø ved mine fødder, var mit forklæde faldet af ham, og han stod nu med den opskårne sardin rullet om lemmet. 
»Gør det for mig, klem den sammen om mig,« stønnede han med halvlukkede øjne. Jeg tog et fast greb om sardinen, og han smed hovedet tilbage og greb hårdt fat om mine arme. Kort efter vred han min arm fra sardinen, men greb den før den med et smattet klask ramte gulvet. Så pressede han min ryg ind over kogetoppen, der stadig var varm, men ikke for varm. Han trængte ind i mig med sardinen klemt i hånden, og den lå i to dele på mit køkkenbord, da jeg kort efter mærkede hans præmature ejakulat glide ned ad lårene. Så ringede ovnen. Vi kunne spise. Forbandet ungdom.

»Ahem!«
Han strubelyd vækker mig, og jeg vender mig ham. Han har stadig sin lange frakke på, en tyk mappe under armen. Det tager mig nogle sekunder at forlade minderne om Jamie til fordel for den realitet, der hedder Keith Knight, som står her foran mig oplyst bagfra af en gadelampe. 
»Følger du efter mig?« spørger jeg og kæmper for at efterlade den sidste rest af de minder, man jo har lov at have. 
Han må have fulgt efter mig, og han må have været ihærdig, for jeg har taget toget fra Leicester Square til Hammersmith og har vadet flere kilometer gennem forstadslignende beboelseskvarterer for at nå her til Rainville Road, Thames Wharf, hvor Jamie finpudsede sine kokketalenter. Og jeg har stået her foran deres hjemmegroede urtekasser med Themsens vandlyde i baggrunden i lang tid. Så hvordan ...
»Ja.« siger han uden videre forklaring. »Skal du spise derinde?« Han nikker i retning af det enorme drivhus, der er River Café, uden at tage blikket fra mig. Jeg noterer mig, at hans blik er venligt, selvom man ikke decideret kan sige, han smiler.
Jeg nikker.
»Har du bestilt bord?«
»Ja. Til én. For 14 dage siden.«
Han siger ingenting. Oftest har jeg svært ved at tolerere stilhed. Lige nu er stilheden frygtelig påtrængende.
»Jeg øver mig i at spise alene.« 
»Må jeg spise sammen med dig?« 
»Er det mig eller mine profileringsevner, du vil spise sammen med?«
»Jeg vil gerne spise sammen med jer begge to.«
Måske er jeg dum, men jeg tror ham. I øvrigt råder NIA Informations Centret mig fra at spise alene. Jeg havde ellers glædet mig til at spise alene, bilder jeg mig selv ind. Jeg er ved at vænne mig til det, siger min ene indre stemme til den anden, der som sædvanlig er uenig.
»Jeg har noget, jeg gerne vil vise dig, noget jeg ved, vil interessere dig.«
Han åbner døren og holder den for mig. Jeg har aldrig været her før, men Jamie har fortalt mig alt — om maden. Han har ikke fortalt mig om den varmt pink sofa i indgangspartiet eller om spejlbaren, der er med til at få restauranten til at ligne en venlig operationsstue. 
Klokken er 20.00, lidt over, og restauranten er fyldt til bristepunktet. Til min overraskelse noterer jeg mig, at jeg vil blive ked af det, hvis jeg ikke kan overtale Maitren til at finde en plads til Keith også. Jeg får øje på det eneste lille ubemandede bord ovre i det fjerne hjørne ved siden af vinduesvæggen. Det har plads til to. Et bord til én findes ikke. Det går op for mig som en pludselig åbenbaring. Spisning er en social aktivitet; mennesker der spiser alene er mærkelige. Den skal jeg lige tænke over. Keith har fået en venlig værtinde i tale, og det korte af det lange er, at der naturligvis er plads til ham også. Vi sætter os. Keith siger ingenting, men studerer indholdet af sin mappe. Jeg kigger interesseret i menuen, og hvert eneste ord, jeg opfanger leder tankerne på Jamie, mozzarella di bufala, ikke mindst. Hvor gammel er han nu? 35? 38? Jeg har ikke check på det. Han er forlængst forsvundet fra fjernsynsskærmene og bestsellerlisterne. Som al anden yesterday’s news sidder han sikkert både fed og desillusioneret og tung i en stol — måske på den morgenmadsrestaurant, han altid drømte om. Fed og desillusioneret og utro. Serverer han stadig lækre godbidder for dejlige Jules og hendes lige så dejlige veninder? Eller skred hun samtidig med, at medieopmærksomheden forlod ham? Opdagede hun, at der rundt omkring i krinkelkrogene, hvor Jamie kom uden hende, fandtes en dejlig Lilian, en dejlig Sigrun og en dejlig Fanny? Er jeg virkelig interesseret?
Vi bestiller og spiser i relativ tavshed. NIA Information Centrets første »tip« i deres 10-trins tip-raket over »sund aldring« tilråder mig at spise varieret med speciel vægt på grøntsager og frugt. Jeg ser ingen grund til at lade det ødelægge min appetit. 
Jeg starter med en calamari ai ferri og han med en mazzancolle, en pocheret languster med basilikumsmayonaise. Deres udvalg af rødvine er beskæmmende lille. Men en Recioto della Valpolicella (Allegrini) er ganske glimrende. Jeg bestiller to, og det viser sig at være forudseende, for min blæksprutte er kedelig. Jeg skubber tallerkenen fra mig. 
»Var der ikke noget, du ville vise mig?«
»Lad os spise først,« siger han og lader til ikke at føle sig truet af stilhed.
»Der er ikke plads til andet end maden på bordet, og jeg hader at tale med mad i munden,« fortsætter han med en diskret serviet for munden. Vi har begge bestilt grillet havbars med sort olivensauce og langtidsstegt fennikel og spinat, og det er fremragende. Vores servitrice er også fremragende; det var hende, der anbefalede denne skønne branzino ai ferri. Og smuk er hun. Jeg kan næsten ikke tage øjnene fra hendes brune øjne og kære smil. Jeg vil være hende. Jeg noterer mig, at Keith slet ikke bemærker hende, og jeg begynder at tro, at alt det, han påstår om sig selv og sin kone, er sandt. 
Han begynder, mens vi over kaffen og lige efter citrontærten (som i lighed med forretten er skuffende. Den er svampet og våd). Jeg har kun drukket den ene Valpolicella. Det er endnu fortsæt. Ikke at drikke så meget. For NIA Information Centrets ottende »tip« i deres 10-trins tip-raket over »sund aldring« siger: Indtag kun alkoholiske genstande med måde, og når du indtager alkohol, så lad en anden køre hjem. Ja, ja, jeg lytter. 
Et brev lander foran mig, skrevet med den ikke særligt læsbare Old English type, som jeg genkender fra min lange, hede affære med typografen Lau for præcis 40 år siden. Det går op for mig et smæld: 40 år! Mens jeg endnu boede i Danmark og allerede havde opdaget min skræk for stilhed, der i tilfældet med Lau gjorde, at jeg på ingen tid lærte over 200 skrifttypers navne at kende, så jeg altid kunne snakke om Gill Sans Bold Condensed eller Trebuchet, hvis alt andet skulle fejle. Jeg vinklede brevet mod stearinlyset, så mine gamle øjne fik maksimalt gavn af det: 

»On the 21th of August, on the 4th and on the 18th of September and the 2nd of October I beat Deborah Steele, Elizabeth Marion Edmonds, Janet Maria Gilbert and Christine Andrews until they died like they deserved. I left them lying neatly on their beds in their flats. I rang the newspaper rather than you because I like newspapers and they like me. You will be hearing from me.
Peter Lundin
PS Det er meget meget lækkert at myrde
 
9

(mandag)
Jeg læste brevet hurtigt én gang, så endnu engang lidt langsommere. Hver gang et mord begås er der altid 300 tosser parate til at påtage sig ansvaret — for opmærksomheden, for indlevelsen, fordi de ikke selv tør. Underskrevet Peter Lundin. Ja, hvorfor ikke, hans fanklub er sikkert talrig.
»Hvad betyder det dér?« spurgte Keith og pegede på hans PS. »Jeg går ud fra, at det er dansk?«
Jeg nikkede. »Det betyder, at han får et kick ud af at begå et mord — påstår han. Det var noget, Lundin engang skrev i et brev til en, jeg husker ikke hvem, og det var opsigtsvækkende nok til at komme i avisen. Mange gange.«
Jeg lænede mig dovent tilbage i stolen og prøvede at finde det helt uinteressant. Jeg gjorde min arm lang og hældte op af den anden Valpolicella.
»Og hvad er der så så interessant ved det brev?« Selv havde jeg cirka fire gode bud på det spørgsmål.
»For det første det, at han kender deres fulde navne.«
»Det gør the Sun vel også? Hvis han ringer til dem først — fortalte han, hvem han havde myrdet og hvorhenne?«
Keith nikkede. »Kun vagthavende kriminalreporter, Gavin Little, som modtog opringningen, har de oplysninger. Han sværger, de ikke kom videre.«
»Hvilket du naturligvis ikke stoler på.«
»Nej, ikke 100 procent. Men jeg kender ham, så, jo, jeg tror på ham. Han er et ordentligt menneske. Faktisk forstår jeg ikke, hvorfor han arbejder på den sprøjte.«
»Ved du, hvad der kommer til at stå på din gravsten?«
Han kigger forskrækket på mig. «Nej?« skynder han sig at sige.
»Noget i retning af: naiv men meget tiltalende ... men okay da. Hvad er mere interessant — udover at han hævder også have ansvaret for Debbie?«
»Vent lige — for det andet er den næsten identisk med den besked, han indtalte til the Sun lige efter mordet. Og for det tredje, som du siger, fordi han tager ansvaret for Debbie. Jeg tror, han forsøger at få os til at tro, at Debbie’s morder også har myrdet de andre. Så det han siger, er det omvendte. Ikke at han myrdede alle fire, men at en anden gjorde det.«
»Hvorfor tror du — nej lad være! Jeg vil ikke høre mere om, hvad du tror! Men så synes du også, det er interessant, at han kalder sig Peter Lundin, ikke?
»Øh — næh. Joeh. For så vidt. Jeg havde nu mest håber, at DU ville finde det interessant.«
Jeg glor forvirret på ham, aner ikke, hvad han mener. 
»Jeg troede, du var interesseret i Peter Lundin?« forklarer han sig, en anelse fåret.
Jeg rynker brynene, selvom det ikke er en god ide af hensyn til den rasende rynke mellem øjnene, som Fabian Swift gang på gang har påpeget, ikke har godt af motion. 
»Jeg er interesseret i mit arbejde, var interesseret i mit arbejde, ikke specielt i Peter Lundin.«
»Du brugte da en hel masser kræfter på ham, da de lukkede ham ud.«
»Jeg brugte kræfter på princippet og på forståelsen af karakterafvigere, ikke på ham som person. Og det her brev...« Jeg gav det tilbage til Keith. »...det er jo ikke engang fra Peter Lundin.«
Han trak på skuldrene. »Måske, måske ikke.«
»Hør nu her — Lundin lærte engelsk i USA. Der siger man altså »flat« og hvad brevet ellers indeholder af britiske egenarter — »Jeg standser og kigger målløst på Keith. »Du bruger det dér Lundin-noget som lokkemad. Du prøver at manipulere med mig. Brevet er interessant i sig selv, men du viser mig det primært, fordi du tror, du kan lokke mig, fordi det er underskrevet Peter Lundin. Hvad regner du mig for?«
»Undskyld,« mumler Keith. »Men kan du ikke bare tage det som en kompliment?«
»At du tror, jeg er idiot? Ikke rigtigt.«
»Nej, nej — at jeg vil gøre alt, at jeg vil synke så lavt som til at lokke dig med Lundin for at få din hjælp.« Han trækker på skuldrene og ligner et får. Vi sidder lidt i tavshed og lader vinen og maden fordele sig. 
Det er i år små 14 år siden, Lundin blev idømt livsvarigt fængsel. Efter sin løsladelse for to år siden, tilbragte han et år med tilsynsværgen i hælene og forsvandt derefter fra jordens overflade. Der verserer rygter om, at han lever under et alias og har ændret sit udseende. Men ingen ved noget.
»Peter Lundin er dansk,« siger jeg mekanisk efter en tid. »Ingen her kender hans navn.«
»Jeg gør!«
»Ja, men du er også fagidiot. Spørg folk på gaden. De aner ikke, hvem han er. Hvis brevet er fra morderen, er der en sandsynlighed for, at han er dansker.«
»Det siger du ikke! Den vinkel har jeg allerede tre mand på at endevende.«
»Hvornår modtog du brevet?«
»I går ... men du udelukker altså, at det er fra Lundin.
»Ja. Det er slet ikke Lundins modus det her. Faktisk er jeg slet ikke sikker på, Lundin er en af mine drenge, men jeg ved det ikke, for jeg fik aldrig lov at interviewe ham i fængslet.«
»Hvorfor ikke?«
Jeg trak på skuldrene. »Danskere! De troede vel, mit ærinde var en forklædning, og at jeg var endnu en af hans savlende beundrerinder.«
»Det var du ikke?« Han provokerer mig.
»Nej.« 
Det var jeg virkelig ikke. Jeg var — jeg er — så gammel i gårde, at jeg ved, hvordan man standser sin impuls ved at kigge på den og kvæle den langsomt. Det ændrer intet ved, at jeg principielt godt forstår, hvorfor de unge danske kvinder savlede i kor over manden, skrev til ham og meget gerne ville gøre det hele med ham mange gange og grundigt. Først er der selvfølgelig »bøssegrunden«, som jeg kalder den, den impuls i kvinder til at omvende, »helbrede«, være den store katalysator i en mands liv. Den har jeg aldrig lidt af. Men så er der også farligheden. Det er den, der er sexet. De ved det ikke selv, når de falder for hans kønne ansigt og veltrænede krop. De tror det er det, de falder for. Men farligheden, spændingen, er og bliver en essentiel ingrediens i al seksuel samvær. Derfor lænker folk hinanden. Derfor halv-kvæler de hinanden før og under en orgasme. Derfor er første gang sjovere end gang nummer 300. For hvad vil han byde på, hvad vil han gøre? Overraskelsen kunne være farlig. Uvisheden er spændende. 
Jeg nippede til vinen, som stadig smagte mig, skævede lunt til den og vidste, at jeg nok skulle vide at gøre kål på den, fortsæt eller ikke fortsæt. 
»Hvad jeg derimod ved — ikke formoder, men ved — er, at han nu har alle forudsætninger for at udvikle sig til en af mine drenge. Han har prøvet det narkotika, det for ham er at myrde — »det er meget, meget lækkert at myrde«. Ikke? Og han vil gøre det igen, når lejligheden byder sig.«
»Men jeg kan altså ikke fange dig med det her brev?« Han kigger ned og fingererer ved det og hans stemme er ærgerlig.
»Nej. Han interesserer mig ikke voldsomt meget.«
Jeg sidder ikke og lyver for Keith, stritter ikke bare, fordi jeg føler mig manipuleret. Peter Lundin interesserede mig virkelig ikke specielt. Men han interesserede danskerne enormt. Han var deres første brutale seriemorder, eller skal vi sige »seriemorder« for meget serie var der ikke over manden, der i USA brutalt myrdede sin mor og derefter i Danmark endnu mere brutalt myrdede en veninde og hendes to børn, og som konsekvens af mordet på den lille familie fik en livstidsdom, der naturligvis blev til tolv år i det velmenende land, som fyrer eksperter eller vender det døve øre til, når de taler. 
Tilhængere af dødsstraf i sagen om Lundin lagde betydeligt pres folketinget dengang i år 2001. Dødsstraftilhængerne, som havde organiseret sig i en gruppe, de kaldte HenretPeterLundinDotCom (eller sådan noget) ønskede, at folketinget med et snuptag skulle lave en særlov på linje med den, der blev lavet efter Anden Verdenskrig, for så vidt angik de mennesker, der havde samarbejdet sammen med nazisterne, og hvorefter 46 landssvigere måtte lade livet. Bokseren Mark Hulstrøm stod i spidsen for omtalte gruppe og blev i det store hele ignoreret af Folketinget, som de efter min mening gjorde ret i. For Hulstrøms argumenter var primitive og cirkulerede om begrebet hævn, et begreb jeg måtte kæmpe mod og som stedse blev skudt mig i skoen som motivation, da jeg i sin tid var primus motor i dødsstraffen genindførelse. Dødsstraf opfylder et helt elementært, menneskeligt behov for hævn og gengældelse, som jeg forstår. Men principielt bør ingen mennesker lade livet for at opfylde dette behov.
Jeg er egentlig ikke tilhænger af dødsstraf. Det kommer bag på mange. Jeg mener i lighed med modstanderne, at vi ikke kan tåle at slå mennesket ihjel, fordi vi således selv mister vores menneskelighed. Og jeg går også kun ind for dødsstraf i ganske snævert definerede tilfælde og kun som nødværge mod herskende praksis, der gang på gang, der altid omgør livstidsdomme til tolv-20 år. 
De snævert definerede tilfælde omfatter den promille af voldelige kriminelle, som jeg kalder mine drenge, lystmorderne, der myrder, fordi det at myrde tilfredsstiller dem seksuelt. Fordi de kan ikke lade være. De kan heller ikke lære at lade være. Det ved jeg, og det ved alle mine kolleger, der har haft at gøre med de karakterafvigere eller rettere: psykopater. Hvad vi også ved er, at de bliver lukket ud igen og igen, efter at retspsykiaterne har vurderet, at de er rehabiliterede, hvorefter det første de gør er at gå efter et nyt offer, fuldstændig ligesom andre indsatte, der ved løsladelsen som det første går efter at få noget sex. Min personlige mening, som jeg har så uendelig svært ved at få folk til at fatte, er, at mine drenge burde sidde i fængslet, til de dør, ikke for hævnens skyld, men udelukkende for at beskytte fremtidige ofre. Men den sank aldrig ind. Derfor så jeg mig nødsaget til at medvirke til dødsstraffens genindførelse for så vidt gælder den gruppe og kun den gruppe af voldelige kriminelle. 
Da Peter Lundin modtog sin livstidsdom, kunne jeg med lethed forudsige to ting: for det første ville han blive lukket ud igen efter tolv-14 år, og for det andet ville han myrde igen. Det første er en realitet. Det andet venter jeg på. 
Allerede et par måneder inde i afsoningen begyndte Lundin på det elaborerede bedrag, som alle fængslede psykopater gør i: »Her i fængslet er jeg i et psykiatrisk behandlingsforløb,« udtalte han til en avis. »Jeg skal have hjælp til min behandling for psykopati. Jeg kan ikke hjælpe mig selv til at forstå mine handlinger og hvorfor jeg har gjort, hvad jeg gjorde, hvis jeg ikke over for psykiaterne kan være helt ærlig. Det erkendte jeg.«
Han spillede samarbejdsvillig. Fornuftig. Ivrig efter at blive et godt menneske. Og de troede på ham. De ignorerede, hvad jeg og min kollega, Carl Gacona igen og igen fremhævede: »Psykopater kan IKKE helbredes.« 
Jeg har altid set min kamp som kampen mod ønsketænkning, mod pladderhumanisme, mod bødlerne og FOR ofrene, både dem, der allerede er slagtet og dem, der vil blive det, hvis ikke ønsketænkningen stopper og den store ekspertviden på området respekteres. 
Faktisk har vi— vi, i indercirklerne hvor forskningen bedrives og adfærdspsykologerne opsnapper den nyeste forskning direkte fra de videnskabelige journalister, som publicerer den forskning — i over 15 år vidst, at psykopaten laves inden for de første tre leveår. De centre i hjernen som huser eller skulle huse empatien, atrofierer hos et barn der ikke oplever normal kærlig adfærd i de første leveår. Hjerneforskerne kan ganske enkelt påvise uudviklede »tomme« områder i hjernen, der hos normale børn er udviklede og udfyldte. Intet mål af psykolog- eller anden særlig eller særlig kærlig bistand, kan nogensinde udfylde disse »huller« igen. Det er værd at hæfte sig ved, at den viden er blevet siddende hos os, i indercirklen. Der er ingen der vil vide af den, for de aner ikke, hvad de skal stille op med den. Konsekvenserne er simpelthen for skræmmende for et civiliseret samfund.
Men allerede længe før vi vidste det, var vi klar over, at den voksne psykopat ikke lod sig behandle. Allerede tilbage i 1980’erne lavede min nu afdøde kollega fra Quantico, Gregg McCrary en rammende analogi med en kage. (Jeg ved godt, jeg har sagt det før, men som jeg også har sagt før, er det nogle gange nødvendigt at gentage sig selv.) Forestil dig en kage, plejede han at sige — en kage som dufter vidunderligt og ser fantastisk ud, men så såre du ta’r en bid af den, ved du, at der er noget helt galt. Så kommer du pludselig i tanke om det. Nårh, ja, for ud over æg og mel og smør og kakao (og hvad det nu kan være), så husker du pludselig, at du også tilsatte noget motorolie, som du hentede ovre i garagen. Og det er det eneste problem med den kage — motorolien. Hvis du nu bare kan finde ud af, hvordan du får motorolien ud af kagen igen, så bliver den jo perfekt.
Og lige nu, mens jeg sidder her sammen med DCI Knight og nyder kaffen på en Londons mest fashionable restauranter, ved jeg, at motorolien koger under Lundins nu lidt tyndere manke. 

Keith nikker, men siger ingenting. Han ved, hvad jeg ved. Men hvad skal vi gøre? Jeg hælder op i hans glas, jeg hælder op i mit. 
»Men hvad var det, vi kom fra? Hvorfor var du interesseret i at vise mig det brev — bortset fra at det var en plat måde at at forsøge at fange min interesse på?«
»Jeg er ikke plat. Men måske er jeg, som du siger, naiv. Hør her: han nævner pigernes navne. Det er det eneste brev fra én, der ved, hvad de hedder.«
»Det eneste ud af ... hvor mange?«
»Mange hundrede.«
»Skal jeg se dem?«
»Hvis du vil — jeg tror ikke, du får noget ud af dem, men ... hvis du vil.« Han trækker på skuldrene.
»Hvornår hæver I navneforbudet?«
»Det er faktisk hævet med virkning fra i morgen; du kan læse pigernes fulde navne i aviserne i morgen.«
Han tier, da den skønne servitrice kommer med mere kaffe, dertil en brandy til Keith og ingenting til mig. Jeg har jo stadig en halv flaske Valpolicella. 
»Ved man, hvor han er?« spørger jeg, da servitricen er gået
»Hvem, Lundin?« Keith ryster på hovedet. »Han er blevet sighted alle steder fra Godthåb til Kuala Lumpur, men...« Han trækker på skuldrene. »Der verserer rygter om, at han lever under et alias og har ændret sit udseende. Men ingen ved noget. Men, det jeg vil vide, er, om det lykkedes mig at gøre dig interesseret?«
»Nej. Hør her: Jeg er i London fordi jeg skal finde ud af at aflægge mig interessen for de ting, du gerne vil have mig til at interessere mig for. Men jeg vil gerne tale med dig, hvis du vil respektere, at jeg er pensioneret og smådeprimeret og står over for den store opgave, det er at foinde et nyt indhold i mit liv. Uden arbejde.« Han siger ingenting. Han kigger kun. Og han føles som en ven, da han giver mig lov til at snakke om mit liv som servitrice, mit liv som kriminalassistent, mit liv som luder, men mit humør stejler og falder til jorden, da han efter min lange udredning bare siger:
»Det er nok ikke lige noget for en pensionist.«
Er der nogle ting, jeg mangler at indse? Såsom de par ting, jeg indser, når mit humør er på sit laveste? At alt, hvad der er tilbage til mig — mig der stadig tager 60 armbøjninger om dagen og synes livet er så dejligt — det er at mindes, at spise og at sove? Jeg spørger ham.
»Du kunne også vælge at læse det her igennem for mig,« lyder hans skamløse svar, mens han lægger en stak papir nær kanten af bordet. Mit øjemål siger mig, at stakken er cirka 40 cm høj, og hver celle i min krop skriger, Ja, ja ja! Men selv kan jeg stadig godt beherske mig: Og så kan jeg ikke alligevel.
»Quid pro quo,« siger jeg og kigger ham vedholdende i øjnene, og han forstår præcis, hvad jeg mener, for lige nu eksisterer der mellem os en næsten telepatisk forbindelse. Noget grundlæggende har forandret sig et eller andet sted i den ladede luft, der skiller os. Vi udveksler varme i bløde bølger, de går frem og tilbage fra ham til mig og tilbage igen.
»Jeg ved ikke, om jeg kan gøre det bedre end jeg allerede har gjort,« siger han, og smilet er næsten usynligt, men det er der.
»Ellers læser jeg det ikke.«
Han kigger tavs på mig, og jeg kan næsten høre hans tanker kværne. 
»Hør her!« siger han, pludseligt animeret. »Du læser det dér, og hvis du finder noget, der kan bringe os videre i sagen, så inviterer jeg dig med hjem at spise. Så kan du ved selvsyn se og smage på det, jeg har så svært ved at sætte ord på.«
Jeg kigger tilbage og tænker. 
»Jeg skal jo vide, om jeg får noget, før jeg giver dig noget,« prøver han snedigt. »Giver det mening?«
Jeg nikker. Det giver mening. Jeg vinker tjeneren over og beder om regningen. Keith insisterer på at betale. Jeg tager stakken under armen og rejser mig langsomt. Små ildpile skyder fra hans øjne, og jeg sender dem tilbage med samme kraft. Øjeblikket strækker sig, og jeg nyder det.
Han har lyst til at kysse mig. Jeg har lyst til at kysse ham. Jeg har lyst til at kysse ham med tungen. Han har lyst til at kysse mig med tungen. Vi har begge to lyst. Jeg gør det i tankerne. Han gør det i tankerne. Vi gør det hele tankerne. Det er næsten lige så godt. Men ikke helt. Jeg går min vej og konstaterer, mens jeg går, at et eller andet sted i mit limbiske systems dybder, har nogle signalstoffer ændret sig.
 
10


(tirsdag)
Jeg vågner af mig selv, jeg vågner ved lyden af menneskestemmer og mandeskridt på gangen, lydene fra gaden, en hæs bremse. Jeg strækker mig langsomt og sætter mig op, kigger på mit armbåndsur: 9.32. Jeg strækker mit venstre ben og kan mærke min hofteskål knurre. Jeg strækker lidt mere, bøjer og strækker. Så svinger jeg benene ud af sengen, men standser og kigger ned på mine fødder. De er landet på stakken.
Quid pro quo. Noget for en middag med hans kone? Er det virkelig det, jeg vil? 
Roastbeef med Yorkshire pudding efterfulgt af spotty dick pudding serveret af en kvinde, der er betydeligt yngre end mig og ser betydeligt ældre ud og i øvrigt er fuldstændig uvidende om, hvad hendes mand og jeg foretager os i tankerne. Er det virkelig noget for mig?
Jeg glider ned ad sengen, vender mig om på maven og stemmer op med armene. Jeg tager de 60, de tager en evighed. Jeg tænker på NIA Information Centrets andet »tip« i deres 10-trins tip-raket over »sund aldring«: Sørg for at få regelmæssig motion. 
De sidste 20 går betænkelig trægt, og jeg bliver nødt til at lade tankerne transportere mig væk fra den fornemmelse i armene, der næsten er en smerte. Jeg har indsnævret valget af profession til mit tredje liv til servitrice. Det er det, jeg vil være, når jeg har fået udskiftet den hofte. Bare en gang imellem. Et par timer et par gange om ugen. Jeg vil nyde det, jeg vil nyde det hele, maden, mændene, deres koners uvidenhed, flirten, de dejlige vine. Jeg vil elske at servere for mænd og gøre det med dem i tankerne. Jeg har allerede mange gange været igennem scenarierne og gennemgår dem gladeligt igen: at strejfe dem med min hvide bluse eller mit nøgne håndled, idet jeg skænker det afmålte kvantum vin i deres glas, et øjebliks øjenkontakt med ham overfor. Min duft vil blande sig med duften af mad, og de vil kigge op på mig, når jeg sætter den dampende varme tallerken foran dem, og gøre det med mig i tankerne. De skal alle sammen gøre det med mig i tankerne. Jeg vil stå bag dem og studere deres nakkehår og deres skjorter og fantasere om huden bagved. Og deres liv. Og de vil mærke min tilstedeværelse og vende sig, netop som jeg går videre. Jeg vil danse rundt med deres tallerkener, opløftet af tanken om at have gjort indtog i deres hjerner, optændt af hvad de mon har set derinde. 
Jeg lægger mig på gulvet, endnu for træt til at flytte håndfladerne fra opstemningsstillingen. Igen mærker jeg lysten til at forsvinde ind i en drøm. Jeg lægger kinden på gulvtæppet og stirrer nu ind i DCI Knights bunke af papirer, alle indpakket i lysegrønne sagsmapper og tydeligt markeret: 1542/TCR for Tottenham Court Road. Jeg vil gerne, og jeg vil ikke. Det slår mig, hvor meget dette er ligesom at holde op med at ryge. Bare én cigaret til. Tanken om aldrig mere at få én er ubærlig. Men jeg gjorde det. Jeg holdt virkelig op. Jeg tog en sidste cigaret, og jeg kaldte den min sidste cigaret. Så kan jeg også det her. Det skal være min sidste sag. NIA Information Centrets fjerde »tip« i deres 10-trins tip-raket over »sund aldring« siger: Hold op med at ryge. Det er aldrig for sent. Jeg sukker dybt ved tanken. 
Jeg rejser mig langsomt og slæber mig mod toilettet for dér at påbegynde det morgentoilette, der efterhånden tager over en time. En god foundation skal lægges med forståelse og gode skygger med stor indsigt. Til sammen kan begge indgreb udrette mirakler. Men det tager tid. 

På morgenmadscafeen Greasy Spoon, der er alt andet end fedtet, kigger jeg mig grundigt omkring. Er det hans? Kunne skæbnen i et anfald af lunefuldhed have anbragt mig på Jamies morgenmadsrestaurant. Jeg ser kun kvindelige servitricer, ingen spor af en lidt for tyk mand i trediverne med fugtige læber. Jeg sætter mig og mærker øjeblikkelig, at jeg igen har glemt alt om endaparmssmyrsli og giver mig til at rode i min kalveskindstaske, finder den, men beslutter at vente til førstkommende toiletbesøg. Jeg bestiller muffins, æg og fedtfri backbacon. Masser af kaffe. De grønne chartekker ligger ved siden af mig på det røde plastik, min bænk er betrukket med. Jeg åbner det første. Case 1542/TCR 1/STEELE, står der på det med spritpen.

Her i byen er der aldrig problemer med papir. Det, som andre kalder altmodisch, kalder jeg uforanderlig, og det er præcis, hvad jeg elsker ved London. Alle andre steder er det et problem at få sagsmapper i hånden, alle andre steder må jeg udbede mig papir i stedet for elektroniske sagsmapper, alle andre steder må jeg forklare mig, men ikke her, her nedskrives alt i hånden, de har stadig en håndskrift, og hvis sagerne også findes i elektronisk udgave, så aner jeg intet om det. 
For jeg er jo en gammel hejre. Jeg er jo ikke vokset op med computerspil og Internet og email, men med blækregning og skønskrift og den Montblanc jeg stadig bruger. Det digitales mangel på stoflighed har jeg aldrig vænnet mig til — har jeg aldrig ønsket at vænne mig til. Det er et problem, synes mange, men det er ikke et problem for mig. Jeg må have papir; papir sætter tanker i gang, muliggør associationer, det kan holdes i hånden, tæt på livet, mellem venstre hånds tommel- og pegefinger. Men en skærm der flimrer, en harddisk der suser, en e-bog med kanter — alt lærer jeg aldrig at holde af. Ja, jeg er en gammel hejre og en gammel hund og på visse områder nægter jeg at lære nye tricks. Der ligger et gammelt trick foran mig, og det stammer fra et træ: 

Aviserne har forbundet morderne. Den mand, der siger han hedder Peter Lundin, og som også siger, han er morderen, har også forbundet mordene. Og ifølge politiets sagsorganisering har også de forbundet samtlige fire mord. Keith mener dog, som jeg, at det første mord skiller sig ud fra de resterende. De har alle samme sagsnummer og reference kode: TCR for Tottenham Court Road, 1, 2, 3, + 4, kronologisk. Så hvad har unge Deborah Steele med de andre at gøre? Jeg åbner hendes mappe og stirrer lige på et portrætfoto. Min kop fyldes op, jeg ser kun strålen, kaffen er frisk. 

Sort hår, næsten sorte øjne, en hvælvet næse med huden strammet hen over, hjerteformet ansigt. Hun ser fransk ud, hendes øjne er mandelformede og selv på det sort/hvide portrætfoto virker de livagtige, parat til at smutte når som helst. Kun 23 år. Bare ved at kigge på billedet ved jeg, at denne kvinde har mange mænd haft i tankerne. Jeg isolerer det højre øje og identificerer det som det gode. Det venstre er smalt og spiddende. Hun er mere end som så.
På politiets fotos er hun død. Som lig er hun stadig smuk. Hendes øjne er halvtåbne, hænderne bundet bag ryggen, små, faste, hvælvede bryster som små uskyldige bakker. 
En pige, der ikke er ældre end 17, sætter min morgenmad foran mig. Æggeblommen er mørk og god, og intet virker fedt. Jeg vælger at spise, før jeg læser retsmedicinerens optegnelser. Jeg bestiller et glas vand og beder om mere kaffe. Muffin, æg og bacon ryger ned som jaget af en løve. Jeg overvejer at bestille noget mere, men beslutter at gøre den første sag færdig og genoverveje sulten, før jeg går ned til togene. Måske jeg kan få lidt frokost på vejen. Den 17-årige fjerner min tallerken, og jeg beder om at få tørret bordet af, så der ikke kommer madrester på sagsmappen. Selv vasker jeg fingrene i en renseserviet, for jeg tør ikke gå på toilettet og lade sagsmapperne ligge ubemandede og alene tilbage på bordet, selvom jeg faktisk er den eneste kunde, her klokken noget nær tolv. 
Jeg checker kort retsmedicinerens skema og bemærkninger. Kæbefrakturen er ikke til at se på postmortem billederne. Usikkerhedsmargin på to timer for tidspunktet for dødens indtrædelse, stor usikkerhed med hensyn til tidspunktet for påførelsen af det dødbringende slag til hovedet. 
Mit øjemål fortæller mig, at Deborahs sagsmappe er mere end fire gange så tyk, som de andre pigers. Det skyldes, finder jeg hurtigt ud af, ikke kun at hun er den første sag, og at det derfor på nuværende tidspunkt er den med mest substans på, men også, at Deborah er, hvad man i daglig tale omtaler som nymfoman. Politiets optegnelser fortæller mig, at man har måttet interviewe samtlige de elskere — lovers — det er det ord, politiet har valgt, fremfor for eksempel boyfriends. Ved hjælp af hendes adressebog, hendes »optegnelser«, hendes veninde, som fandt hende, og hendes studiekammerater på King’s College London har politiet identificeret 93 af disse lovers alene i indeværende år. Veninden mener, at listen er fuldstændig, men politiet tvivler. Hendes »optegnelser« er fattig på relevante detaljer, men rig på svælgen i fejl og mangler hos sine lovers:

Da Dickie kom, kunne jeg se med det samme, han trådte ind ad døren, at han var fanget. Han havde allerede hundeblikket på, og jeg vidste, jeg ikke ville kunne gøre det med ham igen. Hans mund stank af mint, jeg havde for længst opfanget, at han led af dårlig ånde. Jeg fortalte ham det og skubbede ham væk. Så ville han tale om os. Jeg var ved at kaste op og bad ham skride. Til sidst skred han, med en ordentlig dosis hundeøjne. Adr!

Politiets notater bemærker en person, hun kalder Ladder eller bare L. Han dukker op med intervaller på cirka 1 måned. Hun hader og frygter ham, læser jeg mig frem til, og hun noterer altid, at hun kaster op, når han er gået, men har fundet en måde at »holde en balance« med ham. Der er meget lidt konkret om denne Ladder, men han interesserer politiet umådeligt. Et sted skriver hun dog: Ladder slap pengene i dag. Han aner ikke, at han snart skal af med flere. Det blev skrevet for næsten et år siden, og hun refererer kort efter til en bankboks, som politiet nu har beslaglagt. Den indeholdt 70.000 euro. Politiet konkluderer, at Deborah afpressede Ladder. 
Hverken veninden eller studiekammeraten, som også var en slags veninde, aner, hvem Ladder er, har aldrig hørt Deborah tale om ham. Dagbogsnotaterne går kun tre år tilbage. Et to år gammelt notat fanger min interesse: Så stod han der pludselig igen, efter hvor mange år? Virkede nedbøjet, fint. Han ville ind og »snakke om det«. Der er ikke noget at snakke om. Jeg bad om pengene og sagde han skulle skride. Han spurgte, halvflæbende, om jeg havde tænkt mig at fortsætte med det her. Det her. Han turde ikke engang sige ordet! Det var skønt at svare ham, at jeg ville blive ved og ved, indtil regningen var betalt, nemlig NEVER. Det var skønt at smække døren i hovedet på ham. 
Jeg gad godt læse om årene før, alle årene. Moren fortalte politiet, at Debbie har ført dagbog fra hun var helt lille, men alt er forgæves gennemsøgt, også hendes stadig intakte pigeværelse i forældrenes hus i Hendon. Hendes mor er hjemmegående og hendes far, som faktisk er hendes stedfar, men som hun ifølge moderen »altid har kaldt far,« fordi hendes rigtige far døde, da hun var to, har en celeber antikvitetsforretning på Golders Green Road, og sammen har de et stort, flot hus i Hendon. Heller ikke de aner, hvem Ladder er. Moren siger, de intet ved om datteren. »Vi har ikke set hende i mange, mange år, vi har aldrig set hendes lejlighed.« Hun trak sig ind i sig selv i 13-års alderen og var mut og indelukket et par år, hvorefter hun blev tiltagende fjendtligt stemt over for dem og derefter som 17-årig flyttede hjemmefra og slog hånden helt af dem. Moren forstår ingenting og er meget bedrøvet, står der. Faren er vred. Hun var forkælet og adfærdsvanskelig, hun behandlede os helt urimeligt, er han citeret for at sige. Mærkelig far, tænker jeg, at tale sådan om sin myrdede datter. Eller stedfar, jeg ved ikke, om det gør nogen forskel. Men på den anden side, så var min far ikke mindre mærkelig, og han er oven i købet min egen. Hvis jeg døde — gad vide, hvad han ville sige. Selvcentreret og egoistisk, ignorerede sin gamle far og lod ham sejle sin egen sø. Noget i den stil. Laver en mental note om at besøge Mr. Kevin Steele i hans antikvitetsforretning om ikke andet så for at se, om jeg kan finde en Charles X skildpaddedåse til Polly-Jean.
Herefter følger det ene interview efter det andet. Samtlige 93 har fortalt om deres forhold til Deborah i håbløs detalje. 
De 93 inkluderer unge mænd, som Deborah mødte på klubber, på pubber, tilfældigt og gennem sit studium på King’s College, hvor hun var i gang med en Masters i konfliktforskning. Deres udlægninger er næsten identiske. Deborah udvalgte og opsøgte dem selv. Hun var smuk, fræk, uimodståelig, badede dem i komplimenter — yada, yada,yada — og de blev næsten øjeblikkelig forelskede — yada, yada,yada — også hvor der var tale om, at de allerede var »involverede« til anden side. De faldt for hende med det samme, men mere end én seksuel kontakt blev det aldrig til. Næsten alle forklarer, at så såre det første samleje var gennemført, og de troede, at nu skulle de til at lære hende at kende, så var hun så opslugt af afsky over for dem, at de nærmest måtte bakke ud af hendes lejlighed. Jeg folder et avisudklip ud og læser det. The Daily Telegraph har interviewet en ung dreng på 22, der hedder Tim, en blid og æterisk udseende dreng, der udtaler: Alt ved mig var afskyeligt. Overskriften lyder: Debbie Jekyll og Ms. Hyde. Og artiklen begynder: 
Vi møder Tim en sen eftermiddag på The Wellington, hvor han har indvilliget i at møde os for at tale om den myrdede kvinde, Deborah Steele. Han har taget sin kammerat Mike med til moralsk opbakning, som han siger. Mike Paddington var også med ham den aften, han mødte den fatale Deborah.
»Jeg mødte hende klokken lidt over otte en almindelig onsdag aften på The Wellington ved The Strand. Jeg arbejder i en boghandel lidt længere nede af gaden og var gået ned på The Wellington sammen med Mike her efter lukketid. Hun var der allerede, da jeg kom, stod i baren sammen med en veninde og drak G&T af lange glas. Baren er buet og Mike og jeg stillede os i den anden ende — det var ikke bevidst eller af hensyn til hende, for jeg havde aldrig forestillet mig, at så smuk en kvinde ville have noget at gøre med mig, men i hvert fald kom jeg til at stå, så jeg kunne se hende. Der gik ikke mange minutter, før jeg mærkede, at hun kiggede på mig. Jeg er lidt genert, så det varede noget, før jeg turde kigge tilbage. Men hun stod og kiggede vedholdende på mig, hun smilede og blinkede, og til sidst var det rart. Det var ligesom at lære nogen at kende ved at kigge i øjnene, altså, sådan føltes det. Det var jo ikke sådan« siger Tim og kigger tænksomt ned, før han fortsætter: »Jeg tror ikke, der gik mere end en halv time, før jeg pludselig så, at hun var væk. Veninden stod der stadig. Jeg blev helt skuffet. Så pludselig mærker jeg en varm hånd på min skulder. Hun har været på toilettet og på vejen tilbage, er hun standset ved mig. Hun sagde bare hej og blev så ved at smile, hun havde et fantastisk smil, det var fuldkommen hypnotisk, og jeg blev bare stående og kiggede, det var underligt og vidunderligt samtidig. Efter nogle minutter — nej, jeg aner ikke, hvor længe vi bare stod og kiggede hinanden i øjnene — men på tidspunkt begyndte hun at kæle med mig, hun lod sin hånd kravle hen over mig, og det føltes, som om hun bare ville æde mig, som om hun vil æde mig i beundring.«
Mike Paddington indskyder: »Hun var virkelig utrolig, den måde hun ligesom udstrålede en kraft. Jeg listede lige så stille af, det var for meget for mig.«
Tim fortsætter: »Og så stod vi pludselig og kyssede, og hun pressede sig ind til mig og hviskede de mest utrolige ting i ørerne på mig--«
»Hvad for eksempel? Hvad hviskede hun?«
Tim ser ned i bordet, synligt forlegen. Han ryster på hovedet. 
»Jamen, hun begyndte at tale om, hvor lækker jeg var, hvor meget hun havde lyst til mig og så forsvandt min hukommelse og min tidsfornemmelse, jeg kan ikke huske enkeltheder, bare at vi på magisk vis tog vores ting og prajede en taxa og kørte ud til hendes lejlighed og gik op og ja, jeg har aldrig følt mig så begæret før i mit liv, hun gjorde de mest utrolige ting, sagde de mest utrolige ting. Men så — bang! I det øjeblik vi var færdige og lå i hendes seng, og jeg troede, at nu skulle vi til at tale sammen og være lidt, øh, menneskelige, så mærkede jeg denne her kulde fra hende, og hun ville pludselig ikke have jeg rørte ved hende og gad ikke snakke. Hun stod op og gik ud i køkkenet og kom så tilbage med en kop kaffe i hånden, til sig selv. Så satte hun sig på sengen og kiggede på mig, og der var afsky i hendes blik. Hun sagde, at hun havde taget frygteligt fejl, at hun troede, jeg var en anden, og jeg forstod ikke et pluk. På et tidspunkt, hvor jeg burde være skredet for lang tid siden — men helt ærligt — det tog mig noget tid at fatte sådan et skift, så jeg sad bare og måbede, men på et tidspunkt begynder hun at tale om mine tånegle.«
Tim griner og ser målløst på Mike. »Det lyder komplet åndssvagt det her. Godt nok har jeg ikke nogle særlig kønne fødder, men hvem har det? Hun syntes, at mine tånegle var noget af det mest ulækre, hun nogen sinde havde set. Jeg havde aldrig hørt noget lignende. Hun brugte alle mulige fagudtryk til at beskrive, hvad hun ikke kunne lide ved dem, ord som »forhornede« og en masse andre, jeg ikke kan huske. Og der var sådan en forfærdelig afsky over for mig og mine tånegle malet i hendes ansigt. Jeg blev så flov, ønskede bare jeg havde haft en økse ved hånden, så havde jeg hugget dem af, for hun havde da ret, de var alt for grimme til at ligge på hendes fine lagen. Altså, det mener jeg ikke, det var bare sådan, jeg følte det på det tidspunkt. Først senere, mange dage senere, blev jeg vred på hende...«
»Du blev så vred, at du fik lyst til at myrde hende?«
»Ja! Gu gjorde jeg så! Jeg var rasende. Hvad bilder hun sig ind, ikke? Men jeg myrdede hende ikke. Jeg gik hen til Mike og rasede ud.« 
»Han lignede en uvejrssky, da jeg åbnede døren,« supplerer Mike. »Men jeg overtalte ham til at se det fra den grinagtige side. Til sidst endte det med, at vi sad og grinede og bagtalte alle mulige grimme kropsdele ved alle mulige mennesker, vi ikke kunne lide.«
»Jeg håber aldrig, jeg møder én som hende,« slutter Tim. »Så ved jeg slet ikke, hvad der sker med min selvtillid.«
Det ledsagende billede af Tim viste en lidt lad, lys drømmeagtig type. Naiv og med våde læber, læspede sikkert også. Bestemt en dreng, ikke nogen mand, ham her. 
Der var andre artikler fra samme og andre aviser, der trak endnu andre af hendes unge bekendtskaber gennem vridemaskinen. Rubrikkerne var kulørte, ONE STRANGE BITCH, lød den ene, og en anden: DEBBIE DEFINITELY DESERVED TO DIE. Jeg lagde dem til side. Den sidste fik ganske vist en klokke til at ringe, men lyden var lige nu tåget.
Politiets interview med de andre unge drenge, der havde gæstet unge Deborah Steele bød på samme indtryk. Samme ord gik igen »utrolig«, utrolig smuk, utroligt blik, utrolig ung kvinde. Om det nu var Deborah, der udelukkende var grænseløst utrolig, eller det var unge menneskers begrænsede ordforråd, der var utroligt, det tænkte jeg lidt over, før jeg gik videre. Men der var ikke flere grimme tånegle. Til gengæld var der grimme knæ, for tykke lår, for store porer, forkert skæg, for rund røv, for gule tænder, forskellige afarter af lugte og dårlig ånde og jeg-ved-ikke-hvad. 
Af de 93, der ikke havde et alibi for den aften/nat blev samtlige DNA testet, uden at man dog fandt en eneste match til den sæd, der var fundet i hende. Men eftersom den, der havde samleje med Deborah sidste gang, ikke nødvendigvis er identisk med morderen, er de 93 uden alibi stadig under »overvejelse.« Politiet vil om nødvendigt gå videre til det forgange års vragne og hånede elskere. Men de er mest interesseret i Ladder. Det er jeg enig i. 
»Efterforskningsopgave,« skrev jeg på anmærkningssiden af Debbies sagsmappe. »Der er et egentligt motiv til mordet. Tilbage til udgangspunktet — mor og far. Psykologsamtale tilrådelig. Fokus: hvorfor er hun sådan? Arten af deres konflikt. Hvorfra denne tørst efter at såre mænd, hvorfra dette selvhad. Ladder findes her. Ingen forbindelse til TCR-mordene.«
Og så roder jeg rundt i mappen for at finde avisernes omtale af mordet. De viser sig at ligge samlet i et plastchartek bagest i den tykke, grønne. Den første lyder sådan:

TÆSKET IHJEL

Den 23-årig Debbie blev i nat fundet dræbt i sin lejlighed på Finchley Road. Politiet fandt kvinden liggende nøgen på sin seng med hænderne bundet bag ryggen. Det var kvindens veninde, som fandt hende og herefter straks kontaktede politiet. »Hun lignede et udstillet slagtesvin,« udtalte veninden til the Sun. Politiet står på bar bund i sagen.

For hver artikel i sagen, og The Sun følger den nøje, næsten dagligt, kommer der mere og mere kød på. I hvert fald har den, der myrdede de andre piger, fået et nøje signalement af, hvor slagene faldt på Debbie, og hvordan hun ligeledes havde været bundet på fødderne. Men ... jeg er ikke så interesseret i Debbie, som jeg måske burde være. Det forekommer mig, at det haster mest med de andre. Der er al mulig grund til at formode, at Debbie er fejlmarkeret som en TCR-sag, og der er ligeledes grund til at frygte, at der kunne komme en TCR5. Derfor.
Jeg smækker mappen sammen og får øjenkontakt med den 17-årige. Hun kommer, jeg betaler og bakser sagsmapperne ind under amen. En hurtig tur på toilettet med den næsten flade tube endaparmssmyrsli.Der ligger heldigvis to nye og uantastede tuber i min toilettaske. I døren mærker jeg sulten fare pibende gennem maven og får lyst til en stor beskidt döner, sådan en som ham tyrker-far lidt længere nede ad gaden står og falbyder. Jeg checker uret. Det er næsten to timer siden, jeg indtog muffins, æg og fedtfri bacon. 
»Ekstra snask på, tak,« siger jeg, da jeg bestiller og allerede mærker mundvandet drive. Jeg aner ikke, hvad snasket er, men det batonnetskåret kål i mayo-/eddikesuppe. Jeg snupper servietter nok til resten af mit liv og får et blik af tyrker-far. 
Det er svært at bugsere gennem Londons gader med en kalveskindstaske over skulderen, en voluminøs sagsmappe under armen og en döner på slæb, også selvom myldretiden stadig ligger vel ude i fremtiden, og da jeg endelig sætter mig på bænk ved Tottenham Court Roads nordgående perron, må jeg da også bruge et par servietter til rengøring af mit frakkeærme. 
Jeg tygger stadig energisk, da toget fra syd standser og spytter en køn ung mand ud. Han har langt hår, der er bundet sammen i en hestehale, en vel-builded krop og et gennemborende blik, der er tiltrækkende og frastødende på én og samme gang. Jeg synker hårdt, da det går op for mig. Han ligner Peter Lundin. Han ligner ham for meget, går det op for mig, efter han er gledet ud af syne. Jeg krammer dönerpapiret sammen om resterne og farer op og ud til gennemgangsarealet, og da jeg stiger på den lille eskalator, står han i den anden ende. Jeg sætter i løb, netop som han går af for oven og forsvinder ned ad den hvælvede tunnel, der snor sig først den ene vej og så den anden og mest af alt ligner en helsespa i 1800-tallets Rumænien. Jeg prøver at blive ved at løbe, men smerten i hoften siger, jeg skal lade være. Jeg får igen øje på ham midtvejs oppe af den lange eskalator, der fører op til billetboksene i centralplateauet, men bliver nødt til at vende blikket fra ham og mod min billet, for maskinen vil ikke tage den, og da jeg endelig slipper igennem, er han væk. Og havde der så bare været én udgang, men der er hele fire, og jeg aner ikke virkelig ikke, hvilken Peter Lundin eller hans doppelganger, som jeg af næsten uforklarlige grunde er så vanvittigt interesseret i, har taget: Charing Cross West eller New Oxford St eller Charing Cross East eller Tottenham Court Road. Jeg står lidt og vugger og bider tænderne sammen om min hoftes gøen, før jeg instinktivt løber op ad trappen mod Tottenham Court Road. Tusindvis af mennesker, lige foran mig. Bare ikke ham. 
 

 
11

(tirsdag)
Jeg står lidt og spejder efter min egen fornuft, men den er pist væk. Hvad stikker mig? Peter Lundin er omkring 40 år gammel nu, og den yngling, jeg lige har set, var ikke en dag over 30. Jeg tager mig til øjnene, for hvad ved jeg? Jeg er så nærsynet, at jeg ikke kan se en rynke på en halv meters afstand. Alle mennesker viser sig altid at være 10 år ældre, end jeg tipper dem til, med mindre jeg når helt hen i samtaleafstand, når jeg inspicerer dem. 
Det er ikke kun forfængelighed, der afholder mig fra at bære briller, men også den kendsgerning, at udsigten fra mine øjne er noget smukkere, hvis alting er lidt udvisket. Den mand, jeg har set, kan være alt mellem 25 og 55. Jeg ville simpelthen ikke vide det. Jeg bliver stående lidt for at finde ud af, hvad jeg nu bør gøre, men et perifert blik på sagsmappen, mine fingre og frakkeærmet gør udslaget. Jeg sætter i gang ned ad gaden, smider de fladmaste döner-efterladenskaber i nærmeste skraldespand og entrer den første cafe, jeg kan finde og moser ind på et toilet, hvor jeg tørrer og vasker alt. På intet tidspunkt kigger jeg mig i spejlet. Når det lykkedes mig at glemme min alder og min situation, er jeg faktisk så lykkelig som i gamle dage.

Der er en dejlig rytme nu, på den nordgående perron. Tog kommer og går med lisende regelmæssighed, og mængden, der benytter den, er overkommelig og larmer ikke. Pigerne fra Tottenham Court Road vil snart danne et overskueligt mønster. 
Jeg kigger rundt for at få øje på en af DCI Knights mænd, der ifølge ham skulle bevogte Tottenham Court Road nat og dag, men lige nu er der ikke et øje at se. Jeg rejser mig og checker den sydgående perron. To teenagere med indkøbsposer er alt, jeg får øje på. Jeg noterer det på en gul seddel og klistrer den på sagsmappens forside.
Jeg registrerer sult. Men får samtidig en utvetydig besked fra min hjerne om, at behovet blot er en maskeret overspringsmanøvre. Realiteten er, at jeg ikke er det ringeste interesseret i denne sag. Eller i nogen som helst andet sag. Den sidste cigaret smagte også dårligt, så vidt jeg husker. Realiteten er, lige nu — realiteterne ændrer sig konstant — at jeg kun føler behovet for søvn og dagdrømmeri. Jeg føler mig træt, alt andet end mig er mig uvedkommende. Jeg har kun lyst til mig, til at pleje mig og mit, stryge mig over håret og lade tankerne om mig komme til mig. 
Der gives tidspunkter i et menneskes liv, hvor dette måtte forekomme forståeligt. 
Men jeg har afgivet et løfte, indgået en handel. I hvert fald føler jeg mig forpligtet. Jeg har bænken for mig selv, og sagsmapperne har indrettet sig, som om de boede her. 
Jeg har lagt Deborahs grønne mappe bagest, og den næste række af døde billeder venter. Case 1542/TCR 2/EDMONDS, står der på den grønne sagsmappe med spritpen, og jeg sidder med den i hånden og tvinger mig nu til at åbne den, så et farvefoto af af Elizabeth Marion Edmonds smiler til mig og beder om opmærksomhed. Hun er ingen pinup, men et ganske charmerende syn med sit tottede hår, skæve tænder og en fin byge fregner på næsen. Postmortem billederne, hvor hun ligger på sin seng med bagbundne hænder, gaffatape skævt hen over munden og de rigelige bryster udflydende på hendes brystkasse er ikke så kønne som i Deborahs tilfælde, ikke mindst fordi Elizabeth har betydeligt flere blå blodudtrædninger på bryst, arme og lår end Deborah havde. Fornemmelsen af en voldsudstilling er mere intens her. 
D. 4. september klokken 01.32 finder politiet liget af Elizabeth Marion Edmonds, 22 år, liggende nøgen på sin seng, præcis det samme tableau som Deborah. Men her skyldtes fundet en anonym opringning til The Sun, som lød cirka sådan her, citeret efter kriminalreporter Gavin Littles hukommelse: »Mellem klokken 24 og 1 denne morgen tæskede jeg Elizabeth Marion Edmonds, til hun døde præcis, som hun fortjente. Hun ligger på sin seng i lejligheden i 59 St. Giles High Street, nøgen og bundet som da jeg forlod hende. Jeg har efterladt døren åben, så I kan bese værket før politiet.«
Gavin udtalte til politiet, at han mener, det er nogenlunde korrekt husket, da der var en vis pyramidestil, altså nyhedsprioritering, med faktafylde, over indtalingen. Han bemærkede også, at indtalingen var renset for støn og suk og øh’er og pauser, og mente, at manden læste op fra noget, han havde skrevet ned. Det havde han sikkert også, i en slags forløber til det notat, han senere sendte politiet. Som om han var færdig. Det slog mig pludselig. Hvorfor myrde tre og så først sende en tilståelse til politiet, når de tre var myrdet? Hvorfor ikke efter hver enkelt? Hvorfor overhovedet?
Aner det ikke, siger jeg næsten højt og går videre til obduktionsrapporten. Men måske fordi han er færdig.
Retsmedicinerens lange opremsning af frakturer skøjter jeg hen over, for det korte af det lange er, at antallet af brækkede og knuste knogler er så stort, at vreden for længst er etableret. Dog var dødsårsagen et slags dødbringende whiplash, som et stumt instrument ikke kunne have forårsaget, hvorfor retsmedicinerens konklusion er, at E.M. Edmonds må være faldet bagover og have ramt gulvet hårdt med baghovedet, muligvis efter kraftigt slag på brystet. Jeg havde tidligere været ude for et tilfælde af det, denne retsmediciner kalder whiplash extreme, og det er anderledes end de whiplash, vi kender fra færdselsulykker. Her er der nemlig tale om, at kraniet og ikke nakkehvirvlerne har den bremsende effekt. Ved whiplash extreme slås den forlængede marv mod kanten af forum magnum, indgangshullet i kraniet, hvorved de vitale centre rammes og sættes ud af kraft. Og i virkeligheden er det slet ikke noget whiplash. Det er snarere et countre coup, og det ved jeg kun, fordi min gode ven Lisa Selander, som er retsmediciner i Cornwell, altid har gjort sig stor umage med at forklare mig alt i mindste detalje. 
Der er tydelige tegn på postmortem penetration og ligaturmærker på anklerne. Men hun må have formået at rejse sig med bundne fødder, eftersom slagbeskrivelsen og retsmedicinerens konklusion siger, at hun stod op, lige før det slag faldt, der udløste det dødbringende fald. Retsmedicineren (som hedder Howard Gale, men ynder at give den som hg) slutter sin gennemgang med at undre sig over et kaotisk mønster af overfladiske smålacerationer i højre fossa iliaca, «sandsynligvis lavet med et barberblad.« Der er et håndskrevet note i margin, som ikke ligner hgs skrift, der oversætter højre fossa iliaca til »cirka der hvor blindtarmen sidder.« Jeg glipper lidt med øjnene og prøver at forestille mig smålacerationer i højre fossa iliacirka 
E.M Edmonds var sygeplejestuderende ved The Florence Nightingale School of Nursing & Midwifery, der hører til King’s College London — jeg noterer mig, at også Deborah Steele studerede ved King’s College London om end på et andet fakultet — og havde aftenarbejde som sygeplejevikar på St. Andrews Hospice. Politiets anmærkninger oplyser mig yderligere, at hun aftenen, før hun blev myrdet, forlod St. Andrews Hospice klokken 22.45, hvilket med stor sandsynlighed har anbragt hende på Tottenham Court Road station klokken 23.00. 
Næste døde billede: Case 1542/TCR 3/GILBERT
Endnu et portrætfoto, denne gang af Janet Maria Gilbert, 23 år, smiler sky og forsigtigt til mig. Heller ikke hun er nogen pinup, men køn på en stille måde. Fine, regelmæssige træk og nogle helt mørkegrønne, lidt sørgmodige øjne. Postmortem billederne, hvor hun ligger på sin seng med bagbundne hænder og gaffatape over munden ligner forgængerens, blot er hun langt mere petite, faktisk ligner hun et barn, og barm er der næsten ingen af. Og så er der den bemærkselsværdige forskel, at der stort set ingen blodudtrædninger er at skue på hendes lille krop. Indtrykket af vold er dog ikke mindre, men jeg kan ikke stedfæste det. Måske ligger det i hende lidenhed. Jeg bladrer om til retsmedicinerens rapport og skimmer den hurtigt. Det var Janet, der døde af skræk, af hjertestop, og det var hendes bukser og trusser, der var gennemvædet af urin. Hun døde altså, før hun nåede at få tæsk, så derfor er ingen blodudtrædninger at finde på hende. 
Blodtrykket falder i dødsøjeblikket omgående ned mod nul, hvorfor blodet ikke længere har den kraft, der skal til for at drive det ud fra vævene så det kan samle sig i hæmatomer på slagstedet.
Men Janet har flere brækkede ben, end Edmonds havde, og to knuste albuer oven i købet. Han har været mere vred her, sandsynligvis fordi hun var så fræk at dø fra ham, før han kunne få et sus ud af hendes angst. Postmortem penetration kan ikke med sikkerhed fastslås. 
Penetration post- eller præmortem. Det er svært, men ikke umuligt at fastslå. Hvis man som i Elizabeths tilfælde ser betydelige lacerationer ved skedeåbningen, men ingen tegn på blødning ved disse rifter, kan man gå ud fra, at penetrationen er sket postmortem. For som sagt, det kræver et blodtryk, hvis blodet skal drives ud fra vævene. Morderen kunne, teoretisk i hvert fald, have penetreret Janet i al ubemærkethed, hvis hendes skede havde været tilstrækkelig lubrikeret. Men chancen for det er ringe, når man medtager, at hun døde af skræk, og sandsynligvis ydermere, hendes alder og manglende børnefødsler taget i betragtning, var ganske snæver. Det er under alle omstændigheder en teoretisk mulighed, at morderen ikke har ønsket penetration, fordi hun havde urineret. Der kan naturligvis også være andre årsager, som vi kun kan gisne om. 
Jeg undrer mig over, at også Janet havde ligaturmærker omkring benene. For hvis hun døde, før han slog hende, hvorfor så binde hende? Hun ville jo under alle omstændigheder ligge stille, når han tæskede hende. Muligvis rituelt betinget. 
Også denne gang skøjter jeg gennem retsmedicinerens rapport, men noterer mig, at også Janet havde »smålacerationer i højre fossa iliacirka« Jeg krydschecker hurtigt med Debbies obduktionsrapport: ingen smålacerationer i højre fossa iliacirka Eller andre steder for den slags skyld.
Jeg kigger op og skanner mængden. Der er flere mennesker nu. Klokken er blevet fire og myldretiden er så småt ved at begynde. Jeg samler sagsmapperne i mit skød. En mand med ryggen mod væggen ikke langt fra vender blikket fra mig, da han ser mig kigge op. En af Keiths små fyre? Jeg vender tilbage til »TCR 3« og prøver at koncentrere mig.
Politiet fandt liget af Janet Maria Gilbert, 36 Hanway Street, d. 25. september, klokken 00.45, efter en opringning fra The Sun. Kriminalreporter Gavin Little bekræfter over for politiet, at også denne gang var beskeden den samme: der var en nøjagtig angivelse af drabstidspunkt, navn og adresse og information om, at hun blev tæsket til døde, som hun fortjente. Igen havde han efterladt døren åben for the Suns benefice. (Det skal siges til avisens ros, at ingen af deres stab beså drabsstedet før politiet, som morderen ellers inviterede dem til.)
Janet studerede creative writing ved London School of Journalism og tjente penge om aftenen som stand-up komiker og lejlighedsvis som servitrice eller rengøringsassistent. Hun var også medlem af en teatergruppe, der rejste rundt om sommeren med et teatersportsarrangement. 
Jeg må overrasket endnu engang kigge på det sørgmodige, lille ansigt. Det er umuligt for mig at forestille mig hende stavre omkring på en scene og spy grove vittigheder. Men man skal jo ikke skue nogen på hårene, som jeg jo efterhånden må have lært. 
Den nat, hun blev myrdet, kom hun fra en times underholdning i The Comedy Store ved Piccadilly Circus. Ifølge bartenderen, som betalte hende, forlod hun The Comedy Store klokken 23:30 og var sandsynligvis ved Tottenham Court Road mellem 23:40 og 23.50.
Jeg smækker sagsmappen sammen og kigger irriteret fra højre til venstre. To unge fyre har sat sig på hver sin side af mig og taler højt sammen tværs hen over mig. 
»Five-One, Five-One, Five-One, Five-One! Keep going to the tune of your choice — we used American Pie in the pub I was in last night!« råber den ene i noget, der lyder som drilleri tværs hen over mig, hans hår millimetre fra min skulder.
»Aw, sod off,« hyler den anden tværs gennem min privatsfære og giver sin kammerat et skub, så jeg må læne ryggen hårdt mod bænken for at undgå at tage del i slaget.
Det her er for meget. Med mapperne under armen rejser jeg mig og marcherer ned til den nordgående perrons bageste bænk og sætter mig, omhyggelig med ikke at vælge midten, som jeg jo må indrømme, var tilfældet med den forrige bænk. Jeg føler mig som en gammel, sur dame og må hellere tænke grundigt over, om det nu også er tilfældet. Eller også bare forsvinde i næste grønne mappe og glemme alt om det. 
Turen er kommet til Christine Andrews. Jeg åbner sagsmappen markeret Case 1542/TCR4/ANDREWS og er lige ved smække den sammen igen, da jeg ser billedet. Hun ligner Polly-Jean i uhyggelig grad. Hendes ravnsorte, sandsynligvis farvede, tynde hår klasker ned langs siderne og når lige skuldrene i tjavser. Hendes næse er for stor, øjnene så sorte som håret og dybe som brønde. Bred, sensuel mund, udstråling som en atomreaktor. Polly-Jean. Jeg smækker mappen sammen og fisker min døde pda op af kalveskindstasken, aktiverer den og indtaster Polly-Jeans nummer, mens jeg ignorerer en meddelelse, der siger, at antallet af beskeder er 116. Hun tager med det samme.
»Fanny!« næsten råber hun. »Hvor er du? Jeg har ringet til dig en million gange, og det er der altså masser der har. Min sekretær er ved at være træt af folk, der forsøger at få fat på dig. Kunne du ikke-«
»Har du en lillesøster?« afbryder jeg, mens jeg sander, at det må være en meget lille lillesøster, hvis det skal være hende her. Polly-Jean er midt i fyrrene. Der går nogle sekunder, før hun svarer, tydeligt forvirret.
»Ja, jeg har hele to, de bor i et kollektiv ved Land’s End og har seks børn hver, men hvorfor spørger du?«
»Hvor gamle er de?«
»38 tror jeg, begge to, de er nemlig tvillinger. Hvorfor vil du vide det?«
»Ikke for noget. Jeg har bare lige ... mødt en pige, der ligner dig på en prik, jeg var bare nysgerrig.«
»Stakkels hende! Men hvad laver du, hvor er du henne?«
»Jeg er i Paris. Jeg har lige købt en Charles X skildpaddedåse med forgyldt plakette i bunden i den mest geniale antikvitetsforretning. Den har ikke antydningen af kantafslag.«
»Ingen kantafslag? Garanteret faux. Men hør lige her —jeg har en uges ferie fra på onsdag, og jeg tænkte vi kunne lave noget sammen. Kunne du tænke dig at tage til Sydafrika og spise noget eksotisk? Bare en lille uges tid?«
»Hvad — bæltedyr? Nej tak. Ved du hvad, jeg har ikke rigtig overblik over mine planer. Jeg har en halv aftale med en mand fra Provence, der påstår, han har en del Marie-Antoinette effekter, måske oven i købet hendes strømpebånd, så må jeg ikke ringe tilbage?«
»Selvfølgelig, men lad være at gemme dig, ikke? Og lad være at slukke din pda.«
Jeg mumler ned i røret og skynder mig at slukke og lukke grundigt for pda’en. Jeg er ikke i humør til selskab endnu. Slet, slet ikke. Men det var altså ikke Polly-Jeans søster. Godt.
Jeg vender tilbage til portrætfotoet. Smilet er bare en trækning i hver mundvig. Igen, ingen pinup, men meget speciel på sin egen Polly-Jean-agtige måde. Postmortem billederne, hvor hun ligger på sin seng med bagbundne hænder og gaffatape over munden, ligner de forgående tableauxer, blot er hun længere og sortere og så stråler hun, eller hvordan skal jeg sige det? Kontrasten mellem det kulsorte hår og den kridhvide hud gør billederne næsten spøgelsesagtige og de enorme blå plamager, hun har over hele kroppen, ser decideret makabre ud. Hun ligner en eller anden form for hjembragt offer, landsbyen skal beundre, før de skal spise hende til eksotiske trommelyde. Retsmedicineren taler om omfattende slag og frakturer og knuste organer præmortem. Jeg skøjter igen. Dødsårsagen var hjernekontusion forårsaget af voldsomt slag ved tindingen med stumt instrument. Der blev fundet små lacerationer ved introitus, ligeledes uden blødninger, så postmortem penetration er sandsynlig. Jeg noterer mig, at også på hendes ben fandt man ligaturmærker og ligeledes, at der blev fundet smålacerationer i højre fossa iliacirka Det passer udmærket til det billede, jeg er ved at danne mig. 
Politiet fandt liget af Christine Andrews, 4 Bucknall Street, d. 2. oktober, klokken 01.10, efter en opringning fra The Sun. Det lykkedes denne gang for kriminalreporter Gavin Little at optage beskeden, der lød sådan her: »Mellem klokken 22.30 og 23.45 denne morgen tæskede jeg Christine Andrews, til hun døde præcis, som hun fortjente. Hun ligger på sin seng i lejligheden i 4 Bucknall Street, nøgen og bundet, som da jeg forlod hende. Jeg har efterladt døren åben, så I kan bese værket før politiet.«
Christine studerede biomedicin ved Imperial College og arbejdede som groundhostess i Stansted lufthavn om eftermiddagen og aftenen. Den nat hun blev myrdet, forlod hun lufthavnen klokken 21.00, hvilket bragte hende til Tottenham Court Road mellem klokken 22.00 og 22.15.
Myldretiden er nu på sit højeste. Det summer med folk, stationen summer, mit hoved summer. På trods af ventilationssystemet hernede, der mig bekendt er skrevet bøger om, ligger temperaturen på omkring 30 grader. Der er folk i shorts i oktober, piger, der viser navle, i oktober, og mange bare tæer i sandaler i oktober. Og jeg selv? Jeg sveder, indrømmet, i oktober.
Jeg blæser igennem det, jeg lige har læst, opsummerer, henkoger. Hvad har de til fælles? Begyndelsen af tyverne. Jævnt pæne, interessante, snarere end glamourøst smukke ligesom Deborah. Samtlige i faste parforhold. Boede alene i små lejligheder, som alle havde dørtelefoner, alle med Tottenham Court Road som nærmeste station. Studerende med aftenarbejde. De er alle myrdet en nat, efter de har været på aftenarbejde, og politiet konkluderer som arbejdshypotese, at de har mødt deres morder på stationen, da de kom hjem. Det tyder geografien og tidspunktet på. Det vil jeg give dem ret i uden dog at udelukke andre muligheder. Alle døde af næsten identiske lemlæstelser, udført med samme, eller samme type, mordvåben, sandsynlig vis en golfkølle, læser jeg, mens jeg igen blader. Retsmedicineren har tæsket råt svinekød med forskellige instrumenter for nærmere at fastslå arten, og den nærmeste match på de slag, ofrene bar, er en golfkølle. Bizart, tænker jeg. Hvem spiller golf i London? (Det skal senere vise sig at være mig, der er håbløst uvidende her. Der er masser af golfbaner i London og tusinder af mennesker, der dagligt benytter dem. Live and learn, som de siger herovre. Så gerne, tilføjer jeg altid til mig selv, hvis det, jeg skal lære, er interessant og brugbart.)
Jeg kigger på mylderet, og mit hjerte giver et hop, for de forreste står helt ude ved kanten, langt ude over den optrukne line og de bageste maser på. Jeg rejser mig uvilkårligt, og en lille lyd når at undslippe mig, før jeg gennem den summen, menneskene genererer, hører den lemmedaskende metallyd af et tog i tunnellen og ser mængde vige tilbage. Jeg sætter mig. Ingen skubbes ud. Toget standser. En velbygget mand med hestehale og læderjakke stiger ind og forsvinder hurtigt fra mit synsfelt. Jeg rejser mig igen, maser mig gennem mængden og prøver at nå til vinduet, så jeg kan se ham forfra, men må opgive. Der er for mange mennesker mellem ham og mig. 

 
12

(tirsdag)
Er det her en overspringsmanøvre?
Jeg sætter mig, godt irriteret over min interesse i hestehaler. Som om det ikke bugnede, væltede og flød over med hestehaler, på folk i alle aldre og af alle køn. Donald Sutherland lå på sin hestehale, da han døde. 
Hvad er det, jeg prøver at sige? Jeg kigger op, rædselsslagen ved tanken over, at jeg kunne have talt højt med selv. Jeg følte, lige før, det er jeg sikker på, at mine læber bevægede sig. Men hvad er det min interesse i hestehaler prøver at sige? At jeg har fået en fiks ide om Peter Lundin? At noget i mit hoved er overbevist om, at Peter Lundin er interessant for denne sag? At hver gang jeg ser en hestehale, skal alarmer gå af, fordi Lundin har — eller havde — sådan én? Hvis han har skyggen af fornuft bag sin hjerneskal, er han, nu mens jeg tænker på hestehaler, i det allermindste karseklippet. 
Forrykt! hvisler jeg, efter at have sikret mig, at ingen er tæt nok til at kunne høre mig. Interessen, den påståede, kan kun være en overspringsmanøvre. Det kan selvfølgelig også være en af den slags stædige impulser, der er stædige af god grund. Indskydelser og stædige tanker, der slår ned i min hjerne på trods af al fornuft, det er på den anden side dem, jeg har levet højt på hele mit liv. Den første indskydelse er altid sand. Det har et langt liv lært mig. Igen og igen har jeg efter hårdt markarbejde måtte vende tilbage til den første indskydelse. Og stædige tanker . De har næsten altid en grund til deres stædighed. Men hvad går den ud på, den impuls, hvad vil den sige?
 Lige nu melder en af de kulørte rubrikker sig igen: DEBBIE DEFINITELY DESERVED TO DIE. Det er sikkert bare min forkærlighed for allitteration, der stritter, men jeg må hellere skimme den artikel. Det er endnu et interview med en af Deborahs ofre, der i store træk siger det samme, som den lille, skuffede Tim. »Jeg kunne aldrig have gjort det,« udtaler Geoff Carpenter, der havde et solidt alibi på drabsnatten. »Men jeg er overbevist om, at alle, der havde været igennem hendes mølle, må haft lyst til at dræbe hende. Hun var virkelig en psykologisk sadist.«
Nej, hun var ej, tænker jeg. Men hun har uden tvivl virket som sådan én på de stakkels kræ. Ligesom jeg selv har. Jeg ved, hvorfor Debbie gebærder sig, som hun gør. For jeg har fulgt samme opskrift som hun, hele mit liv, men har måske været mere behændig, idet jeg altid forsøgte at undgå at såre de mænd, jeg brugte, og ikke så hurtigt som Debbie er blevet overvældet af følelsen af afsky. Jeg har altid ladet mig tiltrække af én, måske to ting — et skulderparti, en trækning om munden — og den detalje har jeg zoomet ind på til den blev alt, jeg så, til den farvede helheden og gjorde den til noget, jeg måtte have, noget som jeg, når jeg havde haft det, når vi har gjort alting én gang, og følelsen af lykke og beruselse og liv har gjort mig næsten bristefærdig, måtte lade fare. Jeg har altid vidst, at der sandsynligvis ikke ville blive nogen næste gang. For enhver næste gang ville ikke kun falme i sammenligning, det ville også ødelægge mindet i kroppen. For anden gang eller tredje gang, så begynder jeg altid — nej lad mig sige: begyndte — at se med andre øjne, end de der lod sig begejstre. Så lagde jeg an til præcis den form for afsky og væmmelse, som Deborah også led af, for så begyndte jeg at se med troldeøjnene og kun høre mislydene — jeg så måske en grim hånd; hørte måske en grim diktion. Ligesom Deborah. Det engang forkætrede, tilsyneladende perfekte objekt begyndte nu at fremstå i et lys, der måske hverken er mere sandt eller mere falsk, men blot mere grimt. Det er et lys, der fremkalder skygger, nuancer, sider, der ville skænde gerningen og fremkalde en skabning der var mangelfuld, menneskelig og dødelig. Men så langt har jeg altid bestræbt mig på ikke at komme. 

 »Debbie definitely deserved to die,« mumler jeg, og det, der i virkeligheden forbinder disse sager, er at morderen mener, de fortjener det. Sagde han ikke det, skrev han ikke det, denne gut, der gerne vil være Peter Lundin? Sagde han ikke, at han tæskede dem til de døde, som de fortjente? Og hvem er det, der i mænds bevidsthed, fortjener at dø, i alle kulturer, til enhver en tid? Det er dem, der selv vælger, hvem de vil giftes med, kopulere med, formere sig med, vælger nogle frem for nogle andre, vrager de andre. Og det er de vragne, der mener, de skal dø. 
Der fremstår nu to lige sandsynlige scenarier. Det ene scenarie omfatter den forudsætning, at pigerne kendte deres morder. De har på en eller anden måde vraget ham, eller han har på en eller anden måde opfattet det på den måde. Det vil forklare den meget mærkværdige omstændighed, at der er præcis 14 dage mellem mordene. Det er ikke det normale adfærd i en sag om fremmedmord på stribe (selvom mønstre dog er forekommet). Normalt taler man om eskalation, om at der går kortere og kortere tid mellem mordere i en seriemordsag. I langt de fleste tilfælde går der år mellem både seriemord og serievoldtægter, men tidsintervallet imellem overgrebene skrumper fra sag til sag. Det handler dels om, at morderen får mere og mere selvtillid, bliver frækkere og frækkere, dels om at det sus han får ud af sine mord, bliver svagere og svagere for hvert mord, hvorfor han for at få stillet sin lyst må myrde hyppigere og hyppigere og voldsommere og voldsommere, ligesom en junkie har brug for stadigt større doser heroin, hyppigere og hyppigere. Men en mand, der myrder på ugedagen, har — måske — en anden dagsorden. En indlysende tanke er, at han gerne vil pågribes. Et menneske, der ligefrem fortæller politiet, hvornår han slår til — og cirka hvor — vil enten gerne pågribes eller også vil han udstille sin ekspertise og håne ordensmagten i endnu en manifestation af kontrol, dominans og — måske — hævn. 
Er der derimod tale om et fremmedmord, om at pigerne er blevet myrdet af en fremmed, så er det som sagt helt atypisk, at der kun er 14 dage mellem mordene, med mindre morderen tidligere har opereret i en anden by eller en anden stat og dermed allerede har et optrappet forbrug. Men også i dette scenarie kan man tale om hævn over den, der har vraget på den måde forstået, at en forstyrret person vil kunne bruge ENHVER repræsentant for det formastelige køn som sin prygelknabe. Hvis en sådan har læst artiklen Debbie deserved to die og studeret modus, så er det ganske muligt, at dette har ageret som en trigger, der har foranlediget ham til at kaste sig over tre ukendte kvinder i sit nabolag. Ja, sidst, men ikke mindst, hvis det her drejer sig om fremmedvold, så bor morderen i nærheden, det ved vi, de opererer i tryghedszoner. Hvis det derimod er en person, der kender dem, så kan han bo hvor som helst i byen.
Hvis de blev myrdet af en de kendte, så har de tre piger noget mere til fælles end vi ved lige nu. Kunne det være tilfældet? Og de smålacerationer i den der fossa iliaca, hvad skal man stille op med dem? Og igen: hvordan kom han ind?
Men uanset om han kendte dem eller ej, så er han meget, meget vred. Hvad er han så vred over? Han er vred på kvinder generelt eller på de her tre kvinder specifikt. Det skulle gøre ondt at dø. Og vi skulle se det. Vi skulle nyde synet, os, der arbejder med det, og offentligheden. Og vi skulle anerkende, at han var dygtig. At han var god til at gøre det uset, gennemført og uden at efterlade sig det mindste spor. Det var han betænkelig god til, det med ikke at efterlade sig noget, vi kunne bruge til at finde ham med. En vred mand, der ikke glemmer at tage et kondom på i kampens hede. Vred nok, men også udspekuleret. Organiseret, som vi kalder det i jargonen. Men hanegalet var betydeligt: ikke alene vælger han samme tid og sted, han ringer også sine eskapader ind til en avis og skriver til politiet og kalder sig Peter Lundin. Han vil beundres. Han vil på forsiden. Før han pågribes, hvis han pågribes, vil han gøre sig udødelig, som en eksponeringsalderens Jack the Ripper. Er det derfor han påtager sig skylden for det første mord, som han altså helt bestemt ikke begik? Hele hans fremgangsmåde, hans udstilling, hans selvfremstilling, virker som om han tror, han bare laver sit eget reality show. Måske var udstillingen den del af hans indtil nu pauvre CV, der skulle redde ham fra glemsel og genindsætte ham i et æreskabinet, kun han kunne se æren i? See me, feel me, touch me! Og sæt mig på forsiden, før du sætter mig fast.
Kunne han ikke bare have meldt sig til et reality show? Alle undersøgelser tyder på, at læsere og seere er mere end dobbelt så interesserede i reality shows som i mord.
Det her, går det for mig, er for præget af spørgsmål, forgreninger i vejen, måske’er, muligvis’er og næsten. Mit job er at eliminere de ord og udskifte spørgsmålene med svar. Hvis jeg vil. Hvis jeg kan. Det er mandag i dag. Det er næste tirsdag, inden jeg har set mig om. Min koncentration er heller ikke dyb nok; jeg registrerer hele tiden en summen fra menneskemylderet, togenes raslen, strøtanker, der intet har at skaffe i min hjerne lige pt, fragmenter af samtaler, der distraherer mig — mange andre irrelevante ting, hvor mine tanker burde være spidsede mod ham og ham alene. Jeg bliver ved med at opfange dufte og lugte, parfumedufte og lugten af snavs, sved, hår, koncentreret menneskelighed. Og jeg bliver ved at tænke på hestehaler. Jeg ser hestehaler over det hele. Peter Lundin har bidt sig fast, og før han forsvinder fra min bevidsthed, som han bør, kommer jeg ikke videre. Mine tanker driver, de driver hen mod mig selv, og jeg må hele tiden trække dem væk, væk fra Lundin og væk fra mig og mine mange behov.
Han ville være kendt ligesom Lundin? Eller han ville bare gerne være ligesom Lundin? Men Lundin kendte sine ofre. Gjorde ham her i virkeligheden også det? Udstillingen. Kopieringen. Tirsdagene. Han vil gerne fanges. The Sun. En allieret? Eller et eksponeringsredskab? Tankerne kommer fra højre og venstre, og jeg er skiftevis op og ned og til højre og venstre og pludselig sidder jeg i et venteværelse hos en grådig plastikkirurg, der vil gøre alt, jeg beder ham om, pludselig ligger jeg i en seng sammen med DCI Knight og lægger planer om fremtiden, som om jeg har sådan en, og kort efter spejder jeg efter Lundin. Jeg er med andre ord ikke pengene værd, rent bortset fra at jeg ikke har tænkt mig under nogen omstændigheder at sende DCI Knigt en regning. Jeg kan ikke få hoved og hale på mine tanker, selvom sagen egentlig er lige til at gå til, hverken sværere eller mere kompliceret end nogen anden sag. 
Jeg kan bare ikke koncentrere mig. Overhovedet.
Jeg mærker en begyndende panik og tager nogle dybe vejrtrækninger. Jeg falder ned. Dørene lukker sig bag endnu et mylder, endnu et tog sætter i gang, og det gør min højre hjernehalvdel også. Stationens menneskemylder forsvinder bag striber, der ligner regn og for mit indre blik stiger den lille tot-hårede Elizabeth af toget. På min indre film er stationen sparsomt møbleret med mennesker, lyset er bleggult og dødt. Hun er træt, i hvert fald gør lyset, at hun ser gulsottig ud. En sød mand henvender sig—
 Jeg slår øjnene op i irritation. Den mand, jeg ser, er Peter Lundin. Den 29-årige Lundin uden solbriller. Glem Peter Lundin, siger jeg irriteret til min hjerne, der ellers har tjent mig så godt i så mange år. Glem ham. Et nyt tog rasler ind, og den organisme, der består af individuelle mennesker, jeg aldrig kommer til at kende, skifter facon og bliver mindre. 
Min film kører igen: Elizabeth kigger overrasket op på den mand, der nu kommer hen til hende og beder om noget ild. Jeg får vendt billedet, så jeg ser ham bagfra, ser kun hans hestehale og hans velbyggede krop, den kunne tilhøre tusind andre, formaner jeg. Jeg formoder, han smiler, for hun smiler til ham, og siger nej, hun har desværre ikke noget ild. Han siger noget mere og slår følge med hende på vej ud af perronen, jeg ved ikke hvilken, denne eller den sydgående. Hun kender ham ikke, men han ser vel sød nok ud til, at hun godt vil følges med ham op til gaden. Jeg ser dem forfra, hendes smil er stivnet, han hvisker i hendes øre, hans arm, den højre, gemt bag hendes frakke, som om han holder hende om hoften, men jeg ved, han holder en kniv eller en pistol gemt bag hendes ryg. Og hans ansigt, som jeg prøver ikke at se, er og bliver Lundins. Jeg giver min hjerne digterisk frihed, den har lov at være stædig, hvis det er det, den vil, men hvor er golfkøllen henne? Jeg spoler tilbage og ser ham igen bagfra, han går hen mod hende, da hun stiger ud af toget, og han slæber nu på en sort golftaske. 
Og ham har politiet ikke pågrebet? 
Sådan er det ikke foregået.
Jeg spærrer øjnene op. Luften hernede er tung og mættet, der er striber for mine øjne. En pludselig svimmelhed griber mig samtidig med et tandhjul i min hjerne klikker på plads. Mine øjne ryger i. For det, jeg før forestillede mig, var Keiths hypotese. De bevogter stationen, på udkig efter en enlig mand Mængden stimler sammen ved den gule linje, et nyt tog piber imod dem med hvinende bremser, og jeg bliver en anelse svimmel, som jeg skal, når en ny film starter:
Toget er næsten tomt. Et ældre ægtepar i den ene ende, fire støjende, unge mænd i den anden, to meget unge piger, som efter min menng ikke burde køre alene i toget på dette tidspunkt af aftenen. Og han er der sammen med hende. Han har ventet på hende, på arbejde, er steget på toget sammen med hende. Han har læderhandsker på, læderjakke og en rygsæk, der hænger løst over hans højre skulder. Hun bliver bange da hun ser ham, han sætter sig over for hende, siger noget, der virker beroligende, hun slapper af, ikke helt, men noget af det spændte forlader hende. Det er Elizabeth. Ham kender jeg ikke. Hans hår er kortklippet. Han sidder med ryggen til mig og taler fortsat, hun er stadig vagtsom, spejder rundt i vognen, trøster sig ved tilstedeværelsen af de andre mennesker. Nu sætter han sig over ved siden af hende, til venstre for hende, hans højre hånd glider om bag hendes ryg, så armen ligger langs lænden, hånden når lige rundt til maven. Hun stivner, og der er angst at spore i hendes ansigt. Han hvisker til hende og et stift smil former sig langsomt på hendes ansigt. Han bliver ved at hviske og sidde med armen om hende, indtil toget standser ved Tottenham Court Road, hvor de rejser sig synkront i samme sekund, han holder op med at hviske. Hendes smil er stadig stift, men måske er det kun mig, der kan se, at det er blevet plantet der i form af en trussel. Når de stiger ud, vil de folk, de møder tage dem for et forelsket par. Hans arm ligger limet langs lænden, hånden er listet ind under hendes trøje. Han hvisker igen, som en forelsket mand.
»Hello!« En arm skubber til mig, lidt blidt, lidt bestemt.
»Hello! Jorden kalder Ms. Fiske!«
Jeg åbner øjnene og kigger op i Keith Knights ansigt. Stadig intet smil, men han har drysset en knivspids venlighed rundt ud i ansigtet, et nip interesse og spiseskefuld træthed.
»Har du spist? Ellers er der middag på min regning lige nu.«
»Hvad har I kigget efter, hvem har dine mænd kigget efter hernede? Du siger, du har haft mænd luskende rundt hernede, hvad har de kigget efter? Og hvorfor hernede.«
»Den geografiske profil og ofrenes ruter den aften peger klart på stationen som opsamlingspunkt. Vi går ud fra, morderen er mand, så vi har kigget efter en enlig mand mellem 25 og 35—«
»Det er forkert. De skulle kigge efter par. Stationen er både rigtig og forkert. Men I har kigget efter en enlig mand. Derfor har I ikke set ham.« Selv under normale omstændigheder er der monteret sikkerhedskameraer i undergrunden. Og selv uden Keiths mænd, der angiveligt var strøet ud over alle Tottenham Court Roads perroner og billetarealer, ville The London Transport Police have set noget. Én ville have observeret en enlig yngre mand, der henvendte sig til eller fulgte efter en enlig kvinde — specielt i de aftenens sene timer, hvor menneskemængden er mere sparsom. 
Han svarer ikke. Jeg rejser mig langsomt og ser rundt. Myldretidshoben er skrumpet og kun halv snes mennesker står spredt på perronen, henfaldne i tanker, trætte.
»Hvor mange er klokken?« Jeg skal lige finde jordforbindelsen igen, før jeg forsøger at forklare mig.
»Lidt over otte, og jeg er skrupsulten og har nye information, jeg vil diskutere med dig.«
»Hvad mener du om de smålacerationer ved pigernes højre fossa iliacirka«
»Absolut ingenting. Howard har heller ikke nogen bud.« Han trækker på skuldrene og ser spørgende på mig. 
Jeg kigger på toget til Chesham, der lige nu rasler ind. Og så tager fanden ved min mund:
»Han kendte dem. Han vidste, hvor de arbejdede, han fulgte efter dem, han var i det tog, de kom hjem med den aften. De genkendte ham. Og de var bange for ham. På et tidspunkt sætter han sig over ved siden af dem, og lægger sin arm rundt om lænden på dem og lader hånden hvile på fossa iliaca, der hvor blindtarmen sidder. Han har et barberblad i hånden. Han fortæller dem — han hvisker, toget er fyldt med mennesker — at de nu skal se glade og forelskede ud, de skal gå ud af toget som et par, for hvis de ikke gør det, så ridser han lidt dybere med det barberblad. Prøv at lægge armen om livet på mig, her, stå på min venstre side.« Jeg kigger op på ham. Han er ikke en høj mand, men hans 1.80-85 m rager godt over mine 1,65 m. Han kigger forskræmt på mig.
»Her?«
Jeg nikker. »Prøv lige.« Han lystrer. Snart hviler hans hånd lidt over min navle. 
»Hvis vi havde været lige høje, eller du måske bare havde været 10 cm højere end mig, det var såmænd nok gået, ville din hånd have hvilet på min ... der hvor blindtarmen sidder. De tre piger var næsten 1,80 høje — i hvert fald et sted sidst i 70erne. Derfor er den mand, du søger mellem 1.80 og 1.90 m høj. Hvis han havde været højere, havde lacerationerne også siddet højere oppe.«
»Jamen, de sad ned og--«
»De gik hele vejen fra perronen til pigernes lejligheder.«
Keith siger ikke noget, men bliver stående med hånden rundt om mig. 
»Det er ikke et fremmedmord det her,« fortsætter jeg. »Han myrder dem efter en plan, der er en regelmæssighed over det her, en mangel på eskalation, der slet ikke passer på en fremmedmordsprofil. Han kendte dem, og det, han ville dem, var i nogen grad personligt. Der er ikke flere, han er færdig, ellers ville han ikke have sendt det brev, det er hans rapport over fuldført arbejde. Han forventer at få højeste karakter — i form af omtale i avisen, som en politiet ikke kan greje. Jeg tror, han har indgående kendskab til politiarbejde, teknikernes arbejde. Ellers ville han have efterladt sig en eller anden form for spor. Men der var ingenting. Har I fået rapporterne om Chris?«
Keith ryster på hovedet. Står som en saltstøtte.
»I nogen grad?« spørger han omsider. »Hvad mener du med det, at det, han ville dem, i nogen grad var personligt?«
»Jeg mener, at de på en eller anden måde havde trådt ham over tæerne. Jeg tror, han har haft et forhold til de piger, og at de har vraget ham. Det at blive vraget har i hans sind en klangbund, der går tilbage til hans barndom og bliver forstørret til noget, han ikke kan bære.«
»Det er sgu en anelse for clair for mig,« siger han og ryster på hovedet.
Jeg griner kort:
»Det kan skam blive værre endnu, for jeg ser en kortklippet, næsten karseklippet mand, men det tør jeg ikke lægge hovedet på blokken over. Han burde have efterladt sig et hår, bare et af stederne, men det gjorde han ikke. Og jeg har er blevet trukket rundt ved næsen af en eller anden stædighed, der har med langt hår og hestehaler at gøre, og jeg aner ikke hvorfor. Men en mand, der ikke har et næsten barberet hovedet, må efterlade sig hår. Jeg har stået i toget så mange gange nu og kigget på hårene, der ligger på folks kraver. Lad mig se dig.«
Jeg løsner mig blidt fra hans behagelige greb og beder ham bøje sig. Han bøjer sig. Selv hans tætklippede hår, har aflejringer på hans mørkegrønne frakkekrave. Men ingen skæl. Gudskelov for det. Jeg snupper et gråt hår og viser ham det. Han nikker, en anelse sammenbidt, og siger stadig ingenting. Så jeg fortsætter:
»Så sådan kom han ind. De lukkede ham selv ind, tæt omslynget og med barberbladet mod deres maver, turde de ikke andet. Forstår du: de tre piger havde noget til fælles, som vi ikke kender til. Det er efterforskningsopgaven, som jeg ser den: hvad havde de til fælles? Jeg har nævnt én ting: de kendte ham alle. Jeg tror personligt, at de alle vragede ham — måske var han mærkelig, måske var han voldelig, måske skræmte han dem bare. Men én ting er sikkert: han var vred på alle tre af en eller anden grund. Det raseri, som mordene illustrerer, var så stort, at det må stamme længere tilbage, til noget større, som de piger intet har at gøre med.«
Jeg tier, for jeg ved, hvor meget digterisk frihed, jeg er ude at køre med og jeg ved, Keith vil bemærke det.
»Så han bor her i området,« fortsætter jeg alligevel. »Han kendte dem herfra, måske fra en pub, måske fra en natklub. Men golfkøllen. Den kan jeg ikke placere. Jeg så — bær lige over med mig — men jeg så en sort nylonrygsæk over hans venstre skulder. Men ingen af de der lange poser, eller hvad det er, man bærer en golfkølle i.«
Keith ryster på hovedet. »Mange golfkøller nu om dage er sammenklappelige. De er ikke helt så stabile, men de er populære hos alle dem, der spiller golf efter arbejde, og ellers skal rode rundt med de lange tasker i togene.. Han kan sagtens have en i en rygsæk.« Han kigger hen på det indkommende tog og sukker: 
»Det er udmærket, Fanny, men det er alt sammen spekulation.«
»Du vidste, hvordan jeg arbejder, før du bad om min hjælp.« Jeg føler mig fortørnet. Jeg orker ikke at forklare. Min sydafrikanske kollega, Micki Pistorius, arbejder på helt samme måde, og kan oven i købet noget, jeg ikke kan: fornemme, når en morder, hun har sporet sig ind på, slår ihjel. (Ikke at jeg har lyst til at have den egenskab, ellers tak, den virker ikke kun ubehagelig men også ubrugelig). Langt de fleste gode profileringseksperter arbejder på helt samme måde som jeg. Vi ved nemlig, at vi altid ved mere, end vi ved, vi ved. Vi ved også, at mennesker går blinde og døve rundt i denne verden og kun opfatter ganske få procent af det, som for eksempel dyr kan se, mærke, føle og lugte. Der findes dog centre i vores hjerner, som kan det samme som dyr, det samme som clairvoyante og det, man normalt kalder sjette sans-mennesker. De centre kan man få i tale, nogle lettere end andre, og når det sker, kan man indhente informationer, man ellers ikke troede, man havde. Visse lyde, visse situationer kan aktivere den del af min hjerne. Jeg nævnte vist tidligere dametennis, ja, og min barndoms bornholmerur — alle gammeldags ure, der tæller sekunderne højt; klukkende bække; visse steder, der afgiver bestemte dufte eller bades i et specielt lys, jeg først ved, er specielt, når jeg ser det. Visse veje i Tyskland, hvor der overvejende kører tung trafik. Og så hernede. Bestemt hernede. Alt det fortæller jeg ham ikke. Det burde ikke være nødvendigt. I stedet siger jeg:
»Det er min konklusion på hans brev. Det er min konklusion på smålacerationerne ved højre fossa iliacirka Det er min forklaring på, hvorfor I ikke har pågrebet en enlig mand mellem 25 og 35 på trods af, at I havde tid og sted.«
Keith rømmer sig. »Men hvem er han?«
»Han ER en enlig mand mellem 25 og 35, der har oplevet noget med disse piger, der har tændt en vrede i ham, som han hele tiden har båret rundt med. Han er begavet og har måske arbejdet inden for politiet. Han er cirka 180 cm høj eller højere og højrehåndet. Han har noget, han skal bevise — eller noget, han skal af med. Et regnskab, han skal gøre op. Han vil samtidig blære sig, han vil eksponeres. Han siger, han godt kan lide aviserne, og at de godt kan lide ham — det tyder på det sædvanlige forhold mellem en brutal morder med lav selvtillid parret med storhedsvanvid — og aviserne. De æder hinanden. Ellers aner jeg ikke, hvad jeg skal stille op med den Lundin-reference. Aner det ikke. Kunne være bare for at sætte grå hår i efterforskningen.« Han hører efter.
»Jeg er enig i én ting. Pigerne havde mere tilfælles, end vi har haft kendskab til. Jeg har lige fået nye oplysninger om det. Det skal vi lige snakke om.« Han tager fat i mit ærme og trækker af sted med mig.
 
13

(tirsdag)
»Kom nu!« siger han med blikket vendt mod udgangen og hiver mig efter sig ud af stationen, hvor han prajer en taxa, som han blidt puffer mig ind i. Dårligt er taxaen sat i gang, før den igen standser ud for en fashionabelt udseende restaurants kæmpe facadevindue. Han læner sig frem og betaler. Jeg stiger ud og går langsomt over mod indgangsdøren, mens jeg kigger mig tilbage. Han følger efter med kraven oppe om ørerne. En stille finregn daler ned over os, og han tager mig under armen og styrer mig hen mod døren, som han åbner for mig. 
Jeg er glad for, at jeg netop denne morgen iførte mig min grå spadseredragt i helsilke, for den er så gennemført nydelig, at ingen vil mistænke mig for ikke at have klædt om til middag. 
Indgangspartiet er badet i det varme, brunlige lys, som får det bedste frem i alle. Jeg fanger mit spejlbillede i et gulv-til-loft spejl ved siden af garderoben og er ikke utilfreds. Men jeg har jo heller ikke briller på. Diskret dæmpet musik udgår fra højtalere, jeg ikke kan se, og jeg standser og lytter. 

Is it true that I'm no longer young?
And the children call him famous,
what the old men call insane,
And sometimes he's so nameless,

Jeg standser og kigger mig igen i spejlet. Bag mig står Keith i høflig samtale med en mand, der i spejlets diskrete version ligner en meget gammeldags Maitre d’. Jeg registrerer ham kun overfladisk, for jeg lytter stadig opslugt, næsten som hypnotiseret:

That he hardly knows which game to play...
Which words to say...
And I should have told him, »No, you're not old.«

Jeg mærker Keith tage blidt men bestemt fat om min arm, men jeg standser ham med den anden. Inde i spejlet kan jeg se mit eget målløse ansigt og Keith, der kigger utålmodigt på mig.
»Kom nu, jeg har ikke så meget tid i aften. Min familie ligger med influenza, jeg har lovet ...«
Det er Jefferson Airplane’s »Lather«, jeg hører, det er pludselig gået op for mig, og jeg er 19 igen. »No you’re not old,« hvisker jeg og mærker igen Keith trække i mig. Hjemme i mit hus i Cornwell ligger Crown of Creation stadig i pladesamlingen i mahognireolen og samler støv sammen med andre ubrugelige antikviteter fra dengang. Men det er ikke det, der nagler mig til stedet. Mine tanker strejfer kortvarigt antikvitetsforretningen, som den myrdede Deborahs far skulle eje. Jeg skal huske at besøge ham med det formål at finde en Charles X skildpaddedåse til Polly-Jean.

Lather was thirty years old today,
They took away all of his toys.
His mother sent newspaper clippings to him

Keith tager fat om min arm, trækker forsigtigt i den. 
»Vent,« siger jeg til Keith, og inde i spejlet ser jeg ham stikke hænderne i jakkelommen og skue utålmodigt op i loftet. Jeg ser på mig selv i spejlet uden at se, men hører: 

About his old friends who'd stopped being boys.
There was Harwitz E. Green, just turned thirty-three,
His leather chair waits at the bank...

Noget, jeg endnu ikke er klar over, er klikket på plads i min hjerne. Hvad det er, vil vise sig senere. Jeg vender mig mod Keith og går forbi ham ind i restauranten, følger Maitren hen mod et lille bord bagest i restauranten, sætter mig. Lather blev til Ladder. Det er alt, jeg ved på dette tidspunkt. Snart, måske allerede i morgen, vil jeg få informationer om denne Ladder. Snart, måske i morgen, vil jeg købe den skildpaddedåse.
Maitren rækker os spisekortet. Det er fransk. Meget fransk. Jeg kommer op til overfladen og ser mig omkring. Granit og glas. Væggene er rå granit, bordene glas, råt og elegant og dyrt. Hvad laver Keith dog her? Han burde sidde derhjemme og spise chokoladebudding, som hans kone havde lavet af pulver. 
Han kigger på sit ur. »Jeg spiser noget hurtigt, jeg skal gå senest om en halv time. Men tag dig god tid — med mindre du har en aftale?«
Keith bestiller en yndig, lille flok hjertemuslinger og jeg en grilltun livornaise med grillede asparges og vælger en dejlig, hvid Zinfandel. (Der var engang en lille tyk mand, der i avisen fik spalteplads til at besvære sig over min vinsmag. Mennesker, der har et intellektuelt forhold til vin, skulle ikke have lov at drikke det). 
Keith går i gang, så såre Maitren har modtaget vores bestillinger:
»Du har ikke set aviserne i dag, vel?« 
Jeg ryster på hovedet.
»De har bragt samtlige billeder af pigerne plus deres fulde navne. Klokken 14.00 stod en ung kvinde på mit kontor. Hun svarer til ofrenes profil, du ved — begyndelsen af tyverne, studerende, bor alene i Tottenham Court Road-området. Ganske vist arbejder hun ikke om aftenen, så hun har ikke den faste natlige forbindelse til Tottenham Court Road stationen, men får penge af sine forældre til studierne. En aften fornemmede hun på vej hjem fra biografen, hvor hun stod af ved Tottenham Court Road, som er hendes nærmeste station, at nogen fulgte efter hende. Kort efter hun kom hjem, blev der ringet på hendes dør, men hun åbnede ikke. Hun udelukker ikke, at hun var en smule paranoid på det tidspunkt, og at det kunne have været noget helt banalt. Men det var efter de to første piger, Elizabeth og Janet, var blevet myrdet. Hun blev så bange, at hun næste morgen tog direkte ned til forældrene lige syd for London, hvor hun har opholdt sig, indtil hun læste avisen i morges, hvorefter hun tog direkte ind på stationen. Hun fortæller mig, at hun kender de piger — ved hvem de er, i hvert fald. De var alle servitricer på denne her restaurant.«
Han holder en pause, og jeg kigger mig omkring.
»Undskyld — men hvor er vi egentlig henne?«
»Charing Cross. Du kan gå hjem på to minutter. Du kan gå ned på din yndlingsstation på fem.«
Jeg er forvirret. Jeg ved godt, jeg ingen orienteringsevner har, men:
»Hvorfor tog vi så en taxa?«
»Det regner.«
»Men ... hvad siger du, de arbejdede alle her samtidig? Elizabeth, Janet, Chris og hvad hedder hun? Men ikke Deborah?«
Han nikker. »Elizabeth, Janet, Chris og Evie, hedder hun, ja, men ikke Deborah.«
»Hvornår arbejdede de her, hvornår holdt de op?«
Keith tager en notesblok op og blader i den. »Vi har været her på restauranten i eftermiddag og talt med alle ansatte. Øjensynligt har de meget høje standarder, og så vidt jeg fik oplyst, blev Elizabeth og Chris fyret nogenlunde samtidig, ja, her er det, i slutningen af august og ... Janet, hun sagde op, de ved ikke hvorfor, men meget tyder på, det skyldtes, at hun begyndte at få ret mange arrangementer i The Comedy Store omkring det tidspunkt. Evie sagde selv op efter kun 14 dage, fordi hendes forældre besluttede at finansiere hendes studier.«
»Som er...?«
»Mmmm ... hun var vist arkitektstuderende, yep, det var det, hun var.«
»Og hvem har I talt med her?« Jeg kigger mig omkring. Nydeligt klientel, lige sådan et sted, jeg kunne tænke mig at arbejde.
»Vi har talt med Mr. Mycroft, det er Maitren, bestyreren Mr. Bruce Partington, ejeren Hiroyoshi Baba, hans køkkenchef, hans to kokke og fire køkkenmedhjælpere og så de servitricer, der arbejdede de aftener, pigerne blev myrdet. De er ét stort spørgsmålstegn og har alle alibier for de aftener pigerne blev myrdet, eftersom de alle var på arbejde til efter tolv de pågældende dage og kan bevise det.«
Vores mad bliver bragt af en tydelig nervøs ung pige, ulasteligt klædt, opsat hår og diskret make-up. Keith kigger hele tiden på sit ur og skynder sig at fortære sine i chorizo, porrer, tomat og hvidvin dampede hjertemuslinger.
»Hvad så ... ?« spørger jeg. »Hvad skal jeg stille op med den information? Hvad stiller I op med den?«
»Det ved jeg ærligt talt ikke endnu. Jeg fortæller dig det bare, fordi du jo skal vide alting, ikke? Hvis du har brug for at medtænke alle faktorer, så skal du jo også vide dette her. Vi kan ikke bare gå ud fra, at det er tilfældigt, at samtlige de myrdede piger arbejdede her.«
»Du mener, der kunne være tale om, at morderen kendte dem herfra, en stamkunde for eksempel?«
»Jeg mener ikke noget, og i øvrigt har denne restaurant ingen deciderede stamkunder. Det er jo ikke en pub, det her. Der er nogle firmaer, der kommer her fast nogle gange om året, det har vi checket, selvfølgelig, men der har ikke været faste gengangere i den periode, vi er interesseret i. Heller ingen enlige, interessante mænd, så vidt personalets oplysninger.«
Vi spiser lidt i tavshed, før det går op for mig: »Jeg tror ikke, jeg kan gøre mere for dig, Keith. Jeg er 100 procent sikker på, at dette her er en efterforskningssag, som jeg ikke kan hjælpe dig yderligere med. Jeg tror også, at jeg har holdt min del af aftalen. Jeg har læst sagsmapperne og givet dig mit bedste bud. Nu skal du holde din del af aftalen. Der er bare den hage ved det ... « 
Jeg kan næsten ikke få det over mine læber. Han kigger op på mig med en gaffel i munden, spørgende og imødekommende.
»Ja?«
»... at jeg ikke er så sikker på, jeg har lyst til at spise middag med dig og din kone.« Han smiler til mig og går tilbage til sin tallerken, der er næsten er ryddet. 
Han har suget maden i sig på ingen tid. Nu dupper han sig om munden og kigger igen på mig. Jeg holder op med at tygge og kigger tilbage. En lille diskret engel futter gennem lokalet. Han sukker, lægger sin serviet på bordet. Han virker pludselig så afslappet, og jeg mærker selv, hvordan roen risler gennem mig. Keith lister sin hånd hen over først sin egen snavsede serviet, så videre hen over en enkel vildfaren gaffel, og videre hen over min endnu rene serviet. Han hånd når min, og han tager den.
Det er den mest erotiske oplevelse, jeg har haft i over tre uger. 
»Lad os lige være uskyldige sammen et lille øjeblik,« siger han hæst. Og så holder vi i hånden i stilhed en stund. Granitvæggene rykker sammen om os, og jeg opholder mig i en tilstand, der gerne måtte vare resten af mit liv. Det varer dog kun en stund, snart vikler han langsomt vores hænder fri, tager sin hånd til sig og rejser sig. 
»Cheers,« hvisker han og går sin vej.
Jeg kigger efter ham og ser ham forsvinde ud i garderoben. Snart ser jeg silhuetten af hans frakkeklædte skikkelse gennem vinduerne. Jeg kigger på min mad, spiser lidt mere og stikker så til den. Den var bestemt til tre eller fire stjerner. Jeg er bare ikke så sulten mere. Jeg varmer vinglasset i hånden og lytter til dæmpede menneskestemmer og lyden af bestik i arbejde, de dæmpede fodtrin fra Maitren og serveringspigerne. Jeg falder lidt hen og overvejer overfladisk, hvad jeg skal stille op med oplysningen om denne restaurant, hvor alting er så diskret, så nydeligt, så stiligt. Ingenting, tænker jeg og nipper til vinen, for igen at varme den i hænderne. Diskret, nydeligt, stiligt. Jeg nipper igen til vinen, stor og fyldig er den, tankerne flyder ind og ud af mig, uden at jeg ænser dem, og jeg føler mig så mærkelig rolig og afslappet, næsten lykkelig, slet ikke som et menneske der lige har røget sin sidste cigaret.
Den unge, ulastelige servitrice vækker mig, da hun spørger om maden smagte mig. Jeg har spist syv musebidder. 
»Ja, det var lækkert,« siger jeg og smiler til hende. Det er tydeligt, at hun har grædt. Hendes øjne er rødrandede, og der er mascaraspor, det ikke er lykkedes hende at fjerne. En enlig tåre bævrer i det ene øjne.
»Hvad er der i vejen?« spørger jeg. Hun kigger sig nervøst omkring.
»Jeg er blevet fyret,« hvisker hun og rækker langsomt efter vinflasken, undgår øjenkontakt. 
»Jeg har kun været her i to uger...« 
Hun snøfter diskret og fylder mit glas op. Stadig ingen øjenkontakt. 
»... og jeg har gjort mig sådan umage. Jeg har virkelig brug for det her job.«
»Jamen, hvorfor?« spørger jeg. Hun skanner restauranten og begynder så lavmælt, hele tiden med nervøse sideblikke:
»Mr. Partington sagde, jeg var for klodset. Men alle de andre bliver også fyret for at være for klodsede, eller også er der noget andet i vejen — så er håret ikke godt nok, så er skoene ikke perfekte, nogle gange efter kun en uge! Jeg tabte en stabel tallerkener, jeg skulle have ud i opvasken, men hvis ikke Mr. Mycroft--”
»Det er Maitren?« afbryder jeg. Hun nikker.
»Hvis han ikke havde skubbet til mig, var det aldrig sket!«
»Skubbede han til dig med vilje?« spørger jeg.
Hun trækker på skuldrene. »Det tror jeg ikke. Men det er så uretfærdigt, de kunne da give mig en chance. Jeg har ikke tabt noget før, eller gjort noget forkert. Men første gang, man dummer sig, så er det ud! Det er ikke en fedtet kinabar, det her, siger Mr. Mycroft altid. Hun krymper ansigtet sammen i en grimasse, der vist skal forestille Mr. Mycroft: »Maden er perfekt, interiøret er perfekt. Jeg forventer det samme af mine serveringsdamer, siger han altid. Han er egentlig meget flink, men frygtelig perfektionistisk. Han er så optaget af restaurantens image. Det er det eneste, han taler om. Han checker vores hår og vores sko og alting, når vi kommer. En eneste tot vildfarent hår, og vi bliver sendt ud på toilettet for at ordne det. Hvis vi har blanke næser, når vi har travlt, så sender han os ud for at pudre. Vi har hans øjne i nakken hele tiden. Og vi må ikke tale sammen. Når vi ikke har noget at lave, skal vi stå som statuer henne ved indgangen til køkkenet. Der er også mange, der siger op selv, det er simpelthen for hårdt at stå så meget og ikke sige et kvæk.«
»Så det er din sidste aften?«
Hun nikker og ser ned, før hun hanker op i min og Keiths tallerken og gør mine til at gå. Jeg stikker hende et stort tip og ønsker hende held og lykke. Så kigger jeg rundt. Image. Ja, mon ikke den her restaurant har stil. Den formelig oser af penge. Image, det ydre. Jeg ved alt om, hvad det betyder. Og uanset, hvor banalt, det end lyder, så er er en underlig sammenhæng, meget ofte, mellem det man ser og det, der rent faktisk er. Jeg har altid været forelsket i indpakninger, fordi jeg aldrig skulle bruge resten. Det har altid været vigtigt for mig, at ting — mænd, mad og de omgivelser de blev indtaget i — så godt ud. For når maden er spist, er den væk. Når jeg er færdig med manden, skal jeg ikke bruge ham mere. Jeg kan være ligeglad, om der bag den flotte habit, det nyvaskede, nyredte, nyklippede hår og den svulmende brystkasse, bor en stor idiot. Jeg kommer aldrig til at kende ham. Og hver gang jeg har haft mulighed for nøjere at granske noget smukt, så er jeg kommet til samme resultat. Nogle gange tror jeg, der hersker en universel lov: jo kønnere udenpå, jo grimmere indeni. . Det er ikke en moralsk konklusion, jeg har draget, denne her. Faktisk er moralske konklusioner ikke noget, jeg gør i. Det er bare min erfaring. Men hvordan kan en restaurant være grim indeni? Ved at behandle sit personale dårligt? For eksempel. Men hvis min lov gælder, uanset hvor infantil og banal den er, så er denne restaurant umådeligt grim indeni. Og inden i mit hoved er en tanke ved at forme sig. Den er ikke klar til at give sig til kende, men konklusionen af den tanke, fortæller mig, at jeg går i den rigtige retning. Den rationelle del af min hjerne gør, at jeg beslutter mig for at teste min lovs gyldighed og samtidig opfylde et behov, der er opstået i løbet af de sidste par dage. Jeg rejser mig og går ud på toilettet, hvor jeg tilretter min øjenmakeup, reder mit hår og giver kinderne nogle af de her snedige skygger, der gør furerne mindre synlige. Mit yndlingstrick.
Jeg vinker den forgrædte servitrice over og beder hende om at fortælle Mr. Mycroft, at jeg gerne vil tale med ham. Han er der som et søm.
»De ønsker, Frue?«
Sikke en type, registrerer jeg. Ærkeengelsk, butler-materiale. Sådan én hvis underdanighed kun nødtørftigt skjuler en næsten sadistisk myndighed og autoritet. 
»Jeg vil gerne arbejde her,« siger jeg og rejser mig med hånden udstrakt. Han tager den forsigtigt. »Mit navn er Laura Diamond, og jeg er lige flyttet til London.« Års arbejde i Quantico, Virginia gør det nemt for mig at illudere en amerikansk accent. 
»Hvor gammel er De?«
»38.«
»Hmm. Han kigger op og ned ad mig.«
»Hmmm, « gentager han. »Erfaring?«
»Jeg har været ansat som cocktailværtinde på Richmond Sheraton i de sidste tolv år og i alle årene før, var jeg ansat som servitrice i min mands restaurant sammesteds. Men så døde han... « Jeg sænker hovedet en smule og lader sekunderne gå. Så kigger jeg igen op. 
»Jeg har fine anbefalinger.«
»De er altså enke? «
»Det er jeg vel.«
»Hmmm. Nuvel. Kom i morgen klokken 17.00 præcis, og jeg sætter Dem ind i tingene. Så kan De prøve et par borde og se, hvordan det går.«
»Tak,« siger jeg og ser taknemmeligt på ham. Hvor er det dejligt, at det her kun er for sjov. Hvis det er det, det er for.
Han læner hovedet en anelse tilbage og siger så, en smule truende, synes jeg: »Diskret make-up, diskret parfume, kun ufarvet neglelak, ingen fingerringe, nyvasket hår, nypudsede sorte sko, sorte nylonstrømper og et ekstra par i tasken til eventuelle uheld.«
»Naturligvis,« siger jeg og nikker indforstået. Jeg tager min kalveskindstaske og går langsomt ud af restauranten med Maitrens øjne i nakken og tanken på smerten i mit fundamentale orificium, som må og skal have sin endaparmssmyrsli, inden jeg sover. 
I garderoben udgår Steppenwolfs Magic Carpet Ride fra de diskret placerede højtalere, jeg stadig ikke kan se. Hvad er min arbejdshypotese, hvad har jeg gang i, spørger jeg mig selv, men jeg bliver igen opslugt af spejlet og mig selv i det brune, klædelige skær og den anden sang fra min ungdom, der ligesom Lather kalder på længsler efter at fryse alle de gode øjeblikke i mit liv og kun leve i dem. Eller noget jeg ikke kan sætte ord på. Ligesom jeg endnu ikke kan sætte ord på, endsige har den ringeste anelse om, hvad Lather i øvrigt satte i gang. For slet ikke at glemme, at jeg virkelig gerne vil vide, hvad jeg har gang i, i denne restaurant, med en højre hofte uden brusk, med en sulten hæmoride og uden nogen som helst form for retningsfornemmelse. Hvilket pludselig minder mig om, at jeg ikke aner, hvad restauranten hedder. Med frakken tætknappet går jeg udenfor. Finregnen drosler stadig varsomt ned, luften kan drikkes, og navnet står oven over det aflange vindue: POTEMKIN











14

onsdag
Jeg tog en badekåbe på, lagde mig på sengen, rømmede mig et par gange, indøvede et par vamle sætninger og tastede så hans nummer. Han snuppede røret med det samme og sagde såmænd:
»Kureishi.« 
»Kom, vær ikke bange!« mumlede jeg med en stemme, der var dybere og mere hollandaiseagtig end naturligt for mig. »Jeg sitrer af mudder i alle lemmer, mit bækken er ganske blødt, mine bryster stritter, jeg er fugtig i alle sprækker.«
»Det var satans!« udbrød Hanif.
»Under dyngvåde tæpper skal vi elske hinanden, svømme over af fryd ... jeg vil slynge mine mange arme om dig og mine store, våde lår, og du vil synke dybt ind i mig...«
»Hold da helt kæft,« afbrød han. »Hvad har du på, hvem du så end er, og ikke at det betyder det store?«
»Silke georgette i nuancen »natskygge«og krokodilleskindsstøvletter med stilet.«
»Tag det af. Det hele.«
Jeg lagde røret på sengen og rakte tungen af det. Så tog jeg røret igen og brummede ned i det.
»Hvad så?« sagde han langsomt.
»Varme søer, bløde huller, duvende bakker, dun, pels, læber ... beige hud, jordbærnavle--.«
»Og alt det bøfkød, der hører sig til i de bedre kredse?«
 »Ja, ja. Er der liv i dig?« brummede jeg med min saucede stemme
»Hvad tror du selv? Hvor er du henne?«
»Vent lige lidt ... jeg køber ikke katten i sækken. Jeg vil først vide, hvor stor du er.«
»Hvor stor jeg er ...?« Han var ikke med.
»Hvor stor den er!«
»Den er stor.«
»Hvor stor?«
»Det finder du ud af. Hvor er du henne?«
»Det fortæller jeg dig, når du har fortalt mig, hvor stor den er.«
Han sukkede. »Skal jeg tage et målebånd?«
»Jeg har en sjovere ide.« 
»Hmm?«
»Du skal gå ud i køkkenet og finde et målebæger.«
»Et målebæger?«
»Ja, sådan et decilitermål til mel og gryn--«
Han afbrød med et hånligt grin. »Hvis du tror, min pik kan være i et decilitermål, hvorfor ringer du så?«
»Jeg vil have, du skal gå ud i dit køkken og finde et målebæger, der går op til en halv liter. Diameteren på sådan et er cirka ni centimeter. Jeg undervurderer ingen, slet ikke en mediehingst som du.«
»Og når jeg så har gjort det?«
»Gå nu bare, bare tag et skridt ad gangen.« Som du plejer, havde jeg lyst til at indskyde.
Han lagde telefonen, og jeg hørte hans trin, lyden af skabe der blev åbnet og ting, der blev skramlet med. Skabet blev igen lukket og nu nærmede hans fodtrin sig.«
»Ja, så er jeg her med varen.«
»Godt. Fyld det nu op til 250 ml med dejligt lunkent vand.«
»Hvorfor det?«
»Det er en del af legen.«
»Hmph!« brummede han.
Igen lagde han røret og bevægede sig ud i køkkenet.Jeg kunne ikke høre vandet fosse, men jeg kunne forestille mig det. Nu kom hans skridt tilbage til mig.
»Okay, så er jeg tilbage med et målebæger, fyldt med dejligt lunkent vand, og så vil jeg vide, hvad du ellers ønsker?«
»Stik den nu ned i målebægeret.«
»Hvorfor det?«
»Fordi jeg vil vide, hvor meget vand din pik kan fortrænge.«
»Ha! Jeg får sgu oversvømmelse. I min egen stue!«
»Gør det nu. Stik den ned. Lad os nu se, om du er fræk nok og stor nok og modig nok — til mig.«
»DRUKNER,« læspede han og stønnede langtrukkent.
»Hvad?«
»Jeg drukner.«
»Okay. Hør her. Se hen mod reolen.«
»Det gør jeg nu.«
OG sig så: »Træd frem, du skønne, og lad mig kneppe dig, til du revner.«
»Vil du have jeg skal sige det til min reol?«
»Bare sig det, mens du kigger på gardinet ved siden af reolen.«
»Træd frem, du skønne, og lad mig kneppe dig, til du revner,«
gentog han lydigt.
»Hejsan,« hørte jeg Lisa kvidre i baggrunden.
»Selander, for fanden,« råbte han. »Hvad har du --- FANNY!« Nu brølede han ned i røret. Jeg regnede med, det betød, at han godt vidste, kun jeg kunne finde på at få den stedlige retsmediciner til at medvirke til en videooptagelse af ham, mens han stak sit lem ned i et køkkenredskab halvt fyldt med dejligt lunkent vand.

Jeg langer ud efter lyden, der kommer fra min kalveskindstaske og umiskendeligt stammer fra min pda.
»Fiske,« mumler jeg med morgenslim på stemmebåndet. 
»Pussgurka,« skråler Lisa Selander i mit ømme morgenøre.
»Jeg har lige drømt om dig, om dengang — kan du huske dengang med Hanif og målebægret?«
Hun hviner henrykt og siger nogle eder på svensk, som jeg ikke helt forstår.
»Han plager i øvrigt livet af Rosa og alle os andre for at finde ud af, hvor du er. Hvor er du?«
»På et skønt landsted i Provence. Hvad vil han mig?«
»Aner det ikke. Skrive noget uerholdt ucharmerende om dig i tidningen, tror jeg.«
»Polly-Jean har prøvet at få fat på dig. Hun har fået tre billetter til Johannesburg, så vi kan alle tre-»
»Pretoria!« afbryder jeg hende. »Så gamle er I da heller ikke.«
»Det er en gastronomisk fem-dages tur, og vi—»
» Jeg kan ikke lide døde ZOO-dyr. Og så kan jeg i øvrigt ikke. Jeg er syg!.«
»Guud, nej. Ikke sådan for alvor, vel?«
»Jo, jeg har malaria. Jeg har 40 i feber, nej 41.«
»Jamen, herregud, da skal du—»
»--bruge navnet på den plastikkirurg, du anbefalede.«
»Nej, Jan ved ikke noget om malaria—»
»Giv mig hans navn!« snerrede jeg.
»Jan Stanek. Det er en Harley St. fyr. Du skal helt til London for at finde ham.«
»Jeg kommer til London på et tidspunkt...«
»Men sig mig—»
»Tusind tak og ring nu til Polly-Jean for mig og sig, jeg bliver nødt til at melde fra for denne gang, jeg bliver nødt til at sove, jeg er simpelthen så...hav en skøn tur!« Jeg snøvler de sidste ord ind i tragten og klikker så af og lægger mig tilbage på puden med pda’en i mine hænder.
Jan Stanek! Here I come, når jeg lige oplivet at tænke, før det går op for mig: min pda er igen blevet tændt, mens jeg sov. Jeg holder den op og kigger chokeret på den. Den ringede. Der er nogen, der har tændt den. Der er igen nogen, der har tændt den. Men det kan simpelthen ikke passe. Der er ingen, der vil mig noget, så vidt jeg ved. Ikke på den måde, den mærkelige måde. Jeg skynder mig at slukke for den og taster med det sammeKeiths direkte nummer på hotellets telefon, skæver til uret mens ringetonen kører gennem mit øre som tinnitus. Hans sekretær (som han sandsynligvis deler med et par 100 andre) tager den og oplyser, at han sidder i møde. Jeg beder hende bede ham ringe tilbage. Forvirret som jeg er, opgiver jeg pda’ens nummer. Da jeg klikker af, går det op for mig, at det jo betyder, at jeg må have pda’en tændt, og at det under alle omstændigheder må være sådan, for jeg skal jo på tøjindkøb nu for at anskaffe mig en hvid skjorte og en sort knælang nederdel. Jeg kigger vagtsomt på den, snupper den og aktiverer den med alle dertilhørende kommandoer inklusive mit åbenbart ikke helt hemmelige password. Efterlader den på sengen, mens jeg går ud for at udføre et stk. morgentoilette. Til min store glæde mærker jeg, så såre pegefingeren pensler rillerne med endaparmssmyrsli, at hærmorriden virkelig er skrumpet. Nu er den ikke meget andet end en lille undseelige bule, det forkerte sted, ganske vist, men undseelig og bule er de rigtige ord. På den anden side af badeværelsesdøren ringer min pda for anden gang. Jeg har et problem. Det kunne være Keith. Men det kunne også være alle mulige andre, jeg absolut ikke ønsker at tale med. Det går ikke. Den må ringe. Jeg gennemgår mine langstrakte morgenritualer i syv sind og så såre skyggerne falder flatterende, smyger jeg mig ned i min cremefarvede Donna Karan habit, lægger pda’en i kalveskindstasken, tager den over armen og skynder mig hen ad gangen og ned ad trappen, hvor jeg finder Julie siddende i receptionen med snuden i the Sun. 
»Morgen, Julie. Kunne du gøre mig en tjeneste?« Hun kigger beredvilligt op fra sin avis. »Hvis du en morgen ikke ser mig, og du begynder at synes, det er mærkeligt, nej — før du begynder at synes, det er mærkeligt — vil du så godt checke, om jeg er i mit værelse?«
Hun glor på mig. Jeg rynker brynene og gennemgår det, jeg lige sagde. Jeg kan godt selv høre, hvor besynderlig min anmodning må have lydt. Men hvis jeg begynder at forklare mig, er halvdelen af dagen gået uden at forklaringen vil lyde mindre mærkelig af den grund. Så jeg siger ingenting. Det gør hun heller ikke.
»Hvis jeg ikke har afleveret nøglen til dig inden tolv, vil du så godt checke om jeg er på mit værelse?« prøver jeg igen, ikke at det lyder mindre mærkeligt denne gang, så jeg tilføjer: »Jeg skal gerne betale dig for din ulejlighed.« Julie rynker brynene. »Hvad går det her ud på, Fanny?« Min pda ringer igen. Jeg checker nummeret, det er Polly-Jean, så den får lov at ringe, mens jeg forklarer mig med en mest lamme løgn, jeg nogensinde har leveret: 
»Jeg har en form for sovesyge, der kan være ... livstruende,« siger jeg sammenbidt. »Kombineret med mit svage hjerte, kan jeg simpelthen ligge ovenpå i værelset og dø. Det ville være en stor lettelse for mig, hvis jeg vidste, nogen checkede på mig.«
»Jamen, selvfølgelig. Det gør jeg bare. Altså, hvis du ikke har afleveret nøglen før tolv, så ...?«
»Det ville være skønt, tak skal du have.« 
Jeg piler ovenpå så hurtigt min mødige hofte tillader, og ringer til Keiths direkte nummer. Igen får jeg fat på hans sekretær, som jeg fortæller, at Keith ikke skal ringe tilbage, men at jeg vil forsøge senere på dagen. Netop som den samtale er overstået, ringer pda’en igen. Displayet viser en stjerne, hvilket entydigt fortæller mig, at den, der lige nu vil have fat i mig, ikke vil have mig til at vide, hvilket nummer han — eller hun — ringer fra. Det er månedens dårligste nyhed, hver gang det sker. Hver eneste måned.
Jeg gennemgår kort de andre numre, der har ringet denne morgen og genkender de to. Hanif Kureishi og Polly-Jean Harvey. Så slukker jeg for den, og sværger ved hele min garderobe, at den aldrig bliver tændt igen. 
 
15

(onsdag stadig)
Finregnen mætter luften på en måde, der minder mig om Gamle Londons tågefyldte gader, mættede herremanerer, gedulgte forbrydelser i trenchcoat og lungeemfysem. Men gaderne er mennesketomme, og der er meget lidt Sherlock over mig. Det slår mig pludselig, at jeg faktisk kun er gammel, træt kvinde, der har handlet på baggrund af forestillinger, der retteligen burde tilhøre en ung, sprælsk sag.
Klokken er lidt over tolv, da jeg slæber mig hjem fra restaurant Potemkin efter udstået tjeneste i syv samfulde timer, hvorunder jeg har siddet på en stiv taburet i sammenlagt 10 minutter og som følge deraf skurrer min hofte kraftigt af grus i leddet og sender strålesmerter langt op gennem min ryg, Adskillige ting står allerede nu ganske, ganske klart for mig. Der er, for det første, intet romantisk ved bestillingen som servitrice. Selv på denne fine restaurant driver blodpølsen ned ad mændenes hager, de drikker deres årgangsvine i lydelige slurke og efterlader fedtfingre på deres vinglas, fordi de folder deres madindsmurte håndflader om dem, i stedet for at holde på stilken. De kaster sig over maden som forslugne straffefanger, ryger cigarer mens de spiser, og det hele foregår så hurtigt, at små fortrængte bøvser lægger sig i luften som balloner fra vanvittig klovn. Al den erotik, jeg havde forestillet mig uundgåeligt ville opstå mellem dem er mig, er alene mit fantasifoster, mit ønske. I virkeligheden er jeg bare som en tallerken, en voiture eller et fad. Jeg er et af instrumenterne, der skal medvirke til at bibringe dem den madoplevelse, de betaler så dyrt for. Ikke et blik, der ikke bare så igennem mig har jeg fået, ikke et strejf af en håndryg, der tænkte på lidenskab. Nul og niks.
Jeg havde ligeledes forestillet mig at boltre mig i køkkenet med karlesnak og smæk i numsen og lidt gramseri, en form for bonde-liderlighed, der godt kan tænde mig i uforvarne øjeblikke og som jeg forbinder med storkøkkener, byggepladser, arbejdspladser i det hele taget, hvor mænd arbejder tæt sammen. Men kokkene så jeg aldrig. De arbejdede bag en væg, der så ud til at være lavet af 30 cm tykt titaniumstål. Kundernes bestillinger gik direkte fra min palm pilot til en skærm i køkkenet (oplyste maitren, jeg så den aldrig). Så når jeg skrev rødstegt ud for chateaubrianden, kom den oplysning til køkkenet tillige med alle andre, kokkene skulle bruge til at gøre et bord færdig samtidig. Når det pågældende bord var færdigt til servering, vibrerede min palm blot og jeg kunne se på displayet at bord nummer sådan og sådan nu stod i lugen og ventede på mig. Lugen var ikke engang åben. De skubbede de færdige anretninger ud på en varmeplade i anretterværelset, hvorefter en aflang stållem gled ned. Én gang lykkes det mig at få et glimt af en kokke-midje, før lemmen afskar mig fra yderligere efterforskning. Det var alt. Og så stod vi. Og stod. Vi stod og kikkede venligt ved væggen lige ved indgangen til anretterværelset, mens Maitren gik rundt i restauranten på en »hyggelig« måde og konverserede og checkede om alt var vel. Var det ikke helt vel, fik vi besked på øjeblikkeligt at gøre det vel. Et askebæger, der skulle tømmes, en flaske vin, der skulle hentes, bestillinger på dessert, der skulle ekspederes. Hans blik var ærefrygtindgydende allestedsnærværende, formåede at hvile på alle borde og alle servitricer samtidig. Selvom han stod med ryggen til os, kunne han se, hvis en af os hang i den ene hofte, mens vi stod, for det måtte vi ikke. Det skulle være ret op og ned med rank ryg og hænderne »afslappet« foldet bagpå.
Jeg kan med andre ord allerede denne aften viske ordet »servitrice« væk fra min liste over ønskestillinger for denne min tredje alder. Jeg er for gammel, og det er for surt. Specielt taget i betragtning, at jeg gjorde det for romantikkens skyld, fordi jeg er latterligt håbefuld på et tidspunkt i mit liv, hvor jeg burde ligge latterligt langstrakt på en chaiselounge og nippe til cocktailbær. Jeg har forlængst fjernet profession luder fra listen, hvor det vel egentlig aldrig har figureret som andet end en fantasi. Så er der kun efterforsker tilbage, og jeg beslutter, mens jeg går her i den våde luft, langsomt, næsten humpende, at jeg holder Potemkin-tjansen ud til og med tirsdag. På tirsdag vil jeg vide, om mordene på Tottenham Court-pigerne har noget som helst med det sterile foretagende, der kalder sig Potemkin, at gøre. Derefter: mad, minder og sex i tankerne.
Forude øjner jeg markisen til Jubilee. Snart vil jeg ligge besvimet i min seng. I morgen kan jeg blive liggende og komme mig hele dagen, hvis jeg vil. Hvis hoften ikke værker for meget, kan jeg måske humpe ned til Harley Street og få en samtale med Jan Stanek.
Jeg lægger hele min vægt på det aflange metalhåndtag og skubber glasdøren op, føler mig næsten død, men vågner ved synet, der møder mig. På hver sin side af receptionsdisken sidder Keith og Julie og spiller skak. Hun har placeret ham på en høj taburet, og de sidder der som søvngænger-tænkere med kæberne hvilende på deres knoer og ænser slet ikke min tilstedeværelse. Jeg går langsomt hen mod dem, og Julie sender mig et hastigt blik, før hun igen koncentreret kigger på brættet. Han kan sætte hende skakmat i ét træk, og jeg kan ikke bære at være vidne til, at han overser det. Han kigger ikke op. 
»Du lugter af mad,« siger han.
Jeg tager hans dronning og sætter den på E7. 
»Mat,« siger jeg og skæver til Julie. 
Keith kigger forbløffet op på mig og rejser sig langsomt. Han har stadig frakken på. Jeg begynder at gå og mærker ham bag mig. 
Det er alt sammen udelukkende et spørgsmål om mønstre. At affotografere dem uden at ænse analysen, der kommer så næsten automatisk, fordi vi har set mønstrene så mange gange før. Det var mit arbejde. At aflæse mønstre. At forudsige handlinger på baggrund af mønstre. Men det kan vi ikke altid. Det er ikke alt, der er forudsigeligt. Skak er en trøst. 
Jeg lukker døren bag os, og vi lægger vores frakker på stolen ved døren, før vi smider os på sengen, påklædte, side om side. Min krop er ældgammel, det værker i alle led, smertepilene fra min hofte skyder fortsat op i ryggen. Men at ligge her er usigeligt skønt. Jeg burde rejse mig og hente en Ipren, men jeg kan ikke, magter det ikke. Jeg tror, jeg falder i søvn. Ja, jeg har blundet lidt, været væk lidt, måske kun et par minutter, måske et par timer, jeg ved det ikke. Jeg mærker hans arme om mit liv. Hans åndedræt fortæller mig, at han er vågen. Jeg vender mig mod ham, vi er pande mod pande, næse mod næse, han lugter af mand, han lugter af lidt sved, lidt af gammelt barbersprit. 
»Hvad laver du her?« hvisker jeg.
»Du ringede.« 
»Det tror jeg, jeg vil gøre igen,« siger jeg søvndrukkent og føler mig lykkelig.
»Hvorfor ringede du?«
»Min pda var tændt igen i morges, da jeg vågnede. Jeg vil have dig til at gøre noget ved det?«
»Hvad?« hvisker han, men gør det kærligt. »Jeg kan få dem til at lave fingeraftryk på dit værelse, men hvem piller planlagt på noget uden handsker? Jeg kender dem ikke. Jeg kan ikke få lavet DNA-analyser af et hotelværelse på foreliggende baggrund. Det er alt alt for dyrt.«
»Jeg ved det. Hvad kan du så tilbyde?«
»Det her,« siger han, og hans læber hvisler hen over mine.
»Hver dag? Hver nat?«
»Længe nok. Min svigerfar er døende. Min kone er taget til Yorkshire for at være sammen med ham og hjælpe sin mor. Hun har taget børnene med. Jeg ser hende ikke den første uge, måske længere.«
»Så du vil ligge her hver aften, sammen med mig?« 
Jeg kan mærke ham nikke let, hans pande mod min, hans næse mod min. Det kræver for meget at tale. Jeg er allerede på vej væk, ned i det store, sorte hul; hvirvlende falder jeg, min krop som bly.
Lather was 30 years old today, hvisler jeg inden jeg tumler ind i en dyb, sort søvn.
16

(torsdag)
Solen brager ned uden for, men det er lyden af nedsilende vandmasser, der vækker mig. Et øjeblik er jeg desorienteret. Jeg sætter mig op i sengen, fuldt påklædt, mit servitricetøj krøllet, pladsen ved siden mig ligeledes krøllet. Jeg kigger hen på den lukkede badeværelsesdør og husker, at han sov her i nat. Side ved side har vi ligget her uden at røre hinanden, næsten da, og fuldt påklædte. Vi har ikke engang haft sex i tankerne. Jeg har i hvert fald ikke. Jeg lægger mig ned igen og lader armen falde ned mod gulvet, finder kalveskindstasken og fumler efter pda’en, som jeg tager op. Den er slukket. Keith var her i nat. Derfor er den slukket. Det er en konklusion, man kan drage eller lade være med at drage. 
Han står i døren nu med et håndklæde om hofterne. Hans hår er ikke emigreret nogen steder hen. Han er ikke gammel. Synet af ham gør mig vanvittig. Synet af ham samler alle mine længsler i et stort sug, der ryger gennem mig som et skud heroin. Jeg lukker øjnene og folder mig sammen i fosterstilling. 
»Du var vist træt i går.« Han virker glad, tørrer sit hår med endnu et håndklæde. »Hvor var du henne?«
»Er du færdig i badeværelset?« spørger jeg fra min sammenfoldede stilling på sengen. Jeg må se forfærdelig ud. Hele pandekagen må være tværet rundt i ansigtet på mig. Og min øjenmakeup vil på nuværende tidspunkt have samlet sig i en kage et eller andet sted i øjenregionen. At Fabian Swift ikke engang ville skære lidt overflødig hud af mine øjenlåg er utilgiveligt. 
»Ja,» siger han og går hen mod mig. Jeg skyder op fra sengen som et lyn og får til tak et jag i hoften, der spreder sig som smertepile op gennem ryggen, så jeg bukker sammen midt på gulvet og er ved at dejse om. Han er der med det samme, en arm rundt om min hofte. Endnu en grund til at besvime.
»Hvad er der?«
»Ondt i ryggen,« mumler jeg og stavrer ud på badeværelset, som jeg låser efter mig. Jeg tørsluger en Ipren og skyller efter med vand fra hanen. Så gør jeg alt det, jeg skal gøre. Jeg ved ikke, hvor længe det varer, men det må føles som en evighed for en mand, der bare skal have et bad.
Jeg er stadig træt men ren og nydelig (så nydelig som Fabian Swift tillader. Jeg er ved at blive rasende på ham!), da jeg endelig kommer ud af badeværelset og ser Keith ligge på sin seng.
»Skal du ikke på arbejde?« spørger jeg indsvøbt i håndklæder og lægger mig på sengen ved siden af ham. 
»Jeg er på arbejde,« svarer han og langer en arm rundt om mig. 
»Det føles ikke sådan. Hvad mener du?«
Netop da, mens han hiver mig ind til sig, husker jeg min drøm og gennemskylles af skam. Jeg drømte, at jeg var ansat på et hingstedepot. Mit job bestod i at stå på alle fire som en hund på en hævet plade, mens den ene dyre avlshingst efter den anden bedækkede mig og udspyede sin værdifulde sperm ind i en receptor, der til forveksling lignede et lidt for stort kondom, som til lejligheden var placeret i min skede. Det var en pinagtigt ophidsende drøm. 
»Jeg mener, at jeg har nogle nye oplysninger, jeg gerne vil sparre med dig.«
»Der er altså ikke nogen, der siger »sparre» nu om dage!«
»Hvad lavede du så i går,« spurgte han uanfægtet.
»Er du også på arbejde, når du spørger mig om det?«
»Afhænger af svaret.«
Svulmelegemerne i en af mine gode, røde advarselslamper fyldes med blod og råber ophidset: lyv! Men jeg har ikke lyst til at lyve for ham. Jeg har lyst til at fortælle ham alt.
»Jeg har fået arbejde som servitrice på Potemkin.« Han tager øjeblikkeligt sin arm til sig.
»Som servitrice?« Stemmen er kold og vantro. »Højt at flyve, dybt at falde.« Han sætter sig op. »På Potemkin? ... Sig mig engang, nej — du blander dig i vores efterforskning, gør du. Så er jeg jo virkelig på arbejde, for pokker.«
»Mig bekendt bedriver I ingen efterforskning på Potemkin.«
»Synes du ikke, det er en lidt mærkelig måde at ferie på?«
»Det sagde du også, da jeg sad og så på tog. Jeg har fortalt dig, hvad jeg gør, og hvorfor jeg er her. Jeg har fortalt dig om mine fantasier. Jeg har fortalt dig alt. Det er også nyt for mig. At fortælle attraktive mænd alt. Så kør lige lidt gelinde med mig. Jeg drømmer om mit liv, som om jeg havde et helt nyt, jeg kunne starte på. Det er svært for mig. Jeg er så forfærdelig ung inden i. Der er så mange ting, jeg kan, som jeg ikke længere må. Der er så mange ting, jeg gerne vil, som jeg ikke længere kan. Bare vent. Det bliver også din tur. Om nogle år forstår du mig. Jeg har nogle drømme og nogle forestillinger, jeg har lyst til at udleve. Jeg tror bare ikke, jeg nogensinde var gået fra fantasi til handling, hvis ikke lige min mund var løbet af med mig den aften. Så havde jeg nok nøjedes med at drømme og fantasere. Men her var der jo også tale om at fikse de to fluer med ét smæk, ikke?«
»Forklar dig.«
Jeg fortæller ham om den aften på Potemkin, om min samtale med servitricen efter han var gået, om min efterfølgende »jobansøgning«. Jeg fortæller ham, at jeg godt kan mærke, at min krop ikke holder til drømmen om restaurantservicering. Jeg er ved at græde, uden helt at være klar over hvorfor. Jeg fortæller ham, at jeg kører videre til og med tirsdag og hvorfor.
»Er det virkelig at blande sig i jeres efterforskning?«
»Ja,« siger han kærligt, »men det gør ikke noget.«
Min afmagt har gjort ham blød og hans venlige øjne afsøger mit ansigt uden tegn på, at noget i det frastøder ham.
»Men du sagde, han var færdig?« siger han efter et stykke tid.
»Jeg kan ikke få noget klart billede af ham. Jeg tror vitterlig, han er færdig. Men det er for farligt at tro noget om sådan en som ham. Jeg tager lige et lille stykke afsøgning af det territorie, der hedder Potemkin, det bliver mit bidrag, om ikke andet.«
»Men derudover er du færdig med din profilering?«
»Jeg har ikke mere at byde på på det foreliggende, nej.«
»Så kan jeg altså godt fortælle dig, hvad vi ellers har lavet?«
»Du lyder, som om du slet ikke kan lade være, så kør du bare.«
»Okay: vi har fundet ham, der havde samleje med Deborah Steele!«
»Aha.«
»Vi kørte sæden gennem bio-bankens DNA-register, men fandt ingenting. Det kunne enten skyldes, at han var for gammel — de begyndte først at gemme de famøse tre dråber blod fra nyfødte engang i begyndelsen af 1980’erne — men det kunne lige så godt skyldes, at han er en af de mange registerhysterikere, der har fået deres DNA-kort destrueret. Vi har så siden været i gang med diverse andre registre fra sundhedsvæsenet, men det er tidkrævende og enormt dyrt. Og så pludselig i forgårs får jeg en opringning fra bio-banken, som kunne oplyse, at vedkommende, der havde samleje med Deborah, hans kort har været til destruktion, men var endnu ikke blevet destrueret, blot fjernet fra et kartotek og puttet over i et andet. De kunne oplyse en match på sæden, samt navn og adresse. Og for at det ikke skal være løgn kunne de oplyse, at han, som i øvrigt hedder Ian Sayer, bad om at få sit kort destrueret, den dag Deberahs mord blev offentliggjort i aviserne. Så ham hev vi ind til forhør, og det var han bestemt ikke glad for. Men—«
»Det er ikke ham, det er faren.«
»Hvad?« næsten råbte Keith.
»Jeg siger bare, at det er Deborahs stedfar, der har myrdet hende.«
»Hvordan kan du finde på at sige noget så ubegrundet? Det har du intet at have i?«
»Hvorfor bliver du så vred?«
»Fordi det irriterer mig!«
»Prøv at se på hendes historie, på hendes adfærd over for mænd og over for forældrene. Hun var vred på forældrene, ville ikke have noget med dem at gøre. Hvorfor? Fordi hendes stedfar havde misbrugt hende, og hendes mor vidste det. Pengene i hendes bankboks? Stedfarens sorte fra forretningen, som han regelmæssigt måtte ud med, fordi hun truede med at offentliggøre historien.« 
Men alt det var ren efterrationalisering. Det var ikke dér, jeg vidste det fra. Beskeden havde jeg fået fra mit baghoved for flere dage siden. Det var det, der sank ind, da jeg hørte »Lather,« der blev til Ladder. Det var Grace Slicks drømmeagtige messen over Lather, der aktiverede Ladder, og fik ham til at fremstå i lysende klarhed. Selvfølgelig, det kunne ikke være andre. Ladder. Step ladder. Step father. Det er sådan noget, jeg holder for mig selv, det er for langt ude, for uforståeligt, for clair, for mumbo-jumbo og har intet med videnskab at gøre. Men det virker. For mig. Micki Pistorius mærker mordene. Det gør jeg ikke. Men min hjernes kortslutninger fortæller mig meget ofte, hvem morderne er. 
Og så vidste jeg det på grund af lighederne mellem os, lighederne mellem Deborah og mig. Lighederne i vores adfærd over for mænd, (hvor min dog er en mere modnet version!), som sender pile direkte tilbage til fædrene. Hvor svært kan det være?
Keith tager sig til hovedet og kigger over på døren. Han er en mand, der vil videre, lægge sin irritation bag sig, tage syvmileskridt.
»Det var et helvede at finde denne Ian Sayer. Vi måtte igennem samtlige familier Sayer for at finde den rigtige Ian Sayer — er du klar over hvor mange, der hedder Ian Sayer? Og hvor mange ressourcer, det har krævet at finde den rigtige? — som viste sig at bo i Yorkshire, og som faktisk var i London på det tidspunkt. Og hvis DNA passede. Vi tog ham ind og forhørte ham. Han sagde, at det lige præcis var, hvad han havde frygtet, og at det var derfor, han havde bedt om at få sit DNA-kort destrueret. For han var jo hos hende den nat, og han havde samleje med hende. Hvad han manglede var et alibi. Han var nemlig anderledes end de andre. Hun var ikke begyndt på sine angreb med ham. De havde faktisk haft et længere forhold, det vil sige, et for hende længere forhold. Han havde sovet sammen med hende et par gange i løbet af de forgående 14 dage. Han sagde, at hun havde bedt ham gå omkring klokken 22 den aften. Hun havde virket nervøs. Meget ivrig efter at få ham ud.« Keith tøver, før han siger: »Fordi hendes far kom.«
Jeg trækker på skuldrene. »Hvorfor figurerede han ikke i hendes adressebog?«
»Som sagt, han er fra Yorkshire, han var kun i London for at hjælpe med at få en filial af det softwarefirma, han arbejder i, op at stå. En tre-ugers sag. Hun havde skrevet et nummer på en af de satans mobiltelefoner med taletidskort på ryggen af sin adressebog med blyant, og navnet Ian var kradset ned ved siden af det. Men det blev vi jo ikke meget klogere af. Under forhøret hævdede han at have ført en lang samtale med sin mor fra hotellets telefon, da han kom tilbage dertil, og en udskrift viser klart, at han talte med sin mor fra klokken 22.13 –22.46 den nat. Problemet er, at dette ikke udelukker, at han kunne have begået mordet. Retspatologen kan simpelthen ikke på basis af obduktionen fastslå dødstidspunktet med så stor akkuratesse. Men—«
Jeg er et par skridt længere fremme i tankerækken og afbryder: »Det er da såre enkelt. Hvis både faren og moren påstår, at de aldrig har været i lejligheden, og der er spor efter dem?«
»Jeg har ikke konfronteret faren med de nye oplysninger, men en af mine svende har været forbi hans antikvitetsforretning og har snuppet et af hans ulækre cigarskod. Teknikerne har et par grå hår fra Deborahs lejlighed, der ikke er sendt til analyse endnu, men nu ryger cigaren og de grå hår af sted sammen — faren har denne her store, grå komponist-agtige manke, han ligner én der får penge for at fælde.« Så tager vi den der fra.
»Hvad var hans alibi for den aften?«
»Han var »hjemme«. Men det kan han sagtens sige, for vores samtaler med moren har klarlagt, at hun stor set hver aften går i seng med en sovepille — i sit eget separate soveværelse — ved 22-tiden.«
»Jeg fatter ikke, hvorfor I ikke har tænkt den tanke for længst,« siger jeg og mener det.
»For mig er sådan noget slet ikke indlysende. Det var det sidste, jeg ville have tænkt på.«
Sådan fungerede min far også. Han plejede at åbne køleskabsdøren og stirre lige durk på mælkeflaskerne — ja, det var flasker dengang — der var opmarcheret i øjenhøjde, på en lige række, og så ville han spørge, hvor mælken var. 
 
17

(fredag)
Nu hvor jeg havde besluttet — måske fejlagtigt — at TCR-morderen kendte pigerne, og at de havde noget til fælles, vi endnu ikke havde opdaget, og at det tilmed kunne have at gøre med restauranten, og nu hvor jeg var nået så langt som til at indse, at mit tredje liv ikke skulle tilbringes i rollen som servitrice, kunne jeg allerede på anden-dagen koncentrere mig om at kigge på restauranten udefra, med disse andre øjne end dem der går op i stofligheden i dén håndflade, tankerne bag dét hår og blikket i dé øjne. 
Jeg starter med at undre mig over to helt nærliggende ting, mens jeg står dér langs væggen ved døren til anretterværelset med hænderne korrekt placeret bag ryggen. For det første undrer jeg mig over økonomien i dette foretagende. Restauranten har plads til cirka 100 spisende gæster på én gang. I løbet af én aften kunne de med lidt god rotation altså sagtens bon’e for 200. Men i går aftes fik jeg antallet af gæster til 30, og i aften har vi indtil videre været to servitricer og én maitre til et bord til otte og to til to. Hvordan kan man få en forretning ud af det? For ud over råvarer og alle de kedelige udgifter som el, sanitet og så videre, skal de altså betale for os to servitricer, for maitren, bestyreren, natrengøringen og et antal kokke og køkkenmedhjælpere, jeg slet ikke har styr på. Og det er det andet, der undrer mig: hvorfor har de afskærmet os herude på gulvet fra køkkenet? Jeg er en gammel rotte for så vidt angår indtagelse af finere mad på bedre restauranter og i ganske mange af dem, lader de gæsterne se maden blive tilberedt. I langt de fleste kan man ved selvsyn konstatere, hvordan visse varer opbevares. Og i alle tilfælde har servitricer eller tjenere kontakt med køkkenet: Kunne De ikke spørge kokken, om det er muligt at få sprængt egern selv om det ikke står på spisekortet i aften? Og hvad man ellers kunne finde på at spørge om. Jeg har da heller aldrig været vidne til en restaurant, der lader sine servitricer stå ret op og ned som stenstøtter i stedet for at lade dem sidde ned i køkkenet og få en kop kaffe. Jeg skotter til min medservitrice, som i aften hedder Linda. Jeg har ikke vekslet et ord med hende. Vi må ikke tale sammen, og ingen af os har så meget som prøvet. Et par venlige smil er alt, det blevet til. 
Så hvordan hænger økonomien sammen, og hvorfor må vi ikke se køkkenet?
Et par kommer ind, unge og renskurede, og maitren gelejder dem hen til et bord til to og giver dem spisekortene. Det er bord elleve, mit bord. Jeg forbereder mig mentalt og begynder at holde øje med dem, så jeg kan sætte af mod deres bord på præcis det tidspunkt, deres kropssprog fortæller mig, at de er klar til at afgive deres bestillinger. Linda går over mod bordet til otte, der er hendes, og skænker rødvin op. Manden for enden af bordet spørger hende om noget, hun nikker, sætter flasken og går forbi mig ind i anretterværelset. Jeg vender mig kort. Hun er i gang med at hente en flaske af husets den røde, som hun nu bærer ind til manden ved bordet og åbner, mens han gransker hendes bevægelser. Et hurtigt blik på mit nye bord fortæller mig, at de er klar, og jeg begiver mig af sted for at servicere dem. Kvinden, som er bleg og virker trist, undskylder, at hun kun skal have en forret og bestillinger den samme flok hjertemuslinger som Keith fik. Manden, som også er bleg, men fylder betydeligt mere end sin ledsager, bestiller både forret og hovedret, foie gras og gennemstegt porc mignon. Dertil en Côtes du Rhone 2008, det vil sige husets. Jeg sender det hele af sted til køkkenet og indtager igen min plads ved væggen. Jeg kunne godt tænke mig at sidde lidt ned, og der er tid nu. Maitren går smilende rundt i restauranten, der lige nu kun bespiser et bord til otte og mit bord til to. Jeg får øjenkontakt med ham, og han kommer hen til mig og står foran mig på denne smilende lidt dansende måde, der fortæller mig, at alle hans sanser på ryggen er rettet mod hans spisende gæster, og at han når som helst kan finde på stikke af fra mig for at smile og kæle for sit fantastiske klientel.
»Kan jeg lige sidde ned et øjeblik, til maden er klar? Jeg ville også gerne se mine vagtskemaer for de næste par dage?« skynder jeg mig derfor at spørge. 
»Naturligvis, men bestyreren har dine vagtskemaer. Det eneste jeg ved er, at du er på i morgen og i overmorgen, fra klokken 18.00.«
»Hvornår kommer bestyreren?«
Han trækker på skuldrene. »Sais pas.«
Jeg går ind til taburetten ved det aflange bord for enden af lokalet. Bag mig står en stumtjener med de ansattes overtøj. På væggen over for mig står anretterbordet med hvid dug og ekstra tallerkener, bestik og servietter. For enden af det aflange bord, jeg sidder ved, er der en dør, der fører ind til en gang, hvorfra man kan gå ned i vinkælderen, ind i bestyrerens kontor, som maitren også benytter, og ind på et toilet med tilstødende omklædningsrum og bad. Der er yderligere to døre, som er låst, men jeg aner ikke, hvor de fører hen. Husets vine og de »oftest bestilte vine« (St. Emillion og, mærkeligt nok, Primitivo) ligger på en reol i den fjerne ende af anretterværelset lige ved døren til restauranten. Min palm vibrerer, og lugen til køkkenet åbner sig. Mandens foie gras er færdig. Jeg ekspederer den. Og så vælter det ind. Det vil sige, to fire-bords kommer samtidig, og maitren sætter det ene parti ved et af mine borde. Så kommer en ældre asiatisk mand — jeg kan ikke sige, om han er japaner, kineser eller thai eller noget helt tredje, det har jeg aldrig kunnet lure — i selskab med to mænd, ligeledes asiatiske af en art, sidst i tyverne. De sætter sig ved nærmeste bord, som viser sig at være mit. Maitren, som er i færd med at uddele spisekort til en af bordene til fire, nikker indforstået til de tre asiater. Jeg skæver til Linda, da hun kommer tilbage efter endnu en vinopfyldning ved otte-bordet, og signalerer med øjnene i retning af asiaterne.
»Ejeren,« hvisker hun og stiller sig ved døren ved siden af mig. Maitren er nu ved asiaternes bord, og virker endnu mere dansende og svansende end ellers. Den gamle mand ser ud, som om han ikke gider høre på ham, og nikker i retning af mig, hvorfor jeg straks bevæger mig i hans retning. Han standser mig med hånden, da jeg er et stykke fra ham og signalerer med pegefingeren, at jeg skal dreje mig rundt. Jeg fatter det ikke med det samme, så jeg ser bare spørgende på ham.
»Drej dig rundt,« siger han utålmodigt med en virkelig tyk accent. Jeg tror ikke mine egne ører, men gør som befalet.
»Hvor gammel er du?« 
Jeg synker en klump og mærker hårene rejse sig på armene. »38,« kvækker jeg.
Der går lidt tid, før han siger: »Du må have haft et hårdt liv.«
Ikke så såre har jeg taget min bestillings-palm frem, før maitren puffer mig blidt til side med hoften og stiller en grillet kæmpefisk med hoved og det hele på deres bord. 
»Tallerkener,« mumler han til mig, og jeg haster tilbage efter dem. Og så får jeg travlt. De skal have det hele, og det skal de andre borde også, og min hofte har det elendigt fra i går, så den er værkbruden på ingen tid. De asiatiske mænd skal have sake og wasabi og alt mulig andet japansk, (som ikke står på spisekortet) så jeg konkluderer snedigt, at de er ... japanere. Bordet til fire er virkelig krævende og skal have fisken uden hestebønnepuréen og kødet ikke helt råt, men lige præcis det der sted mellem råt og rødstegt, og endnu en fisk skal udbenes, mens de ser på det og saucen skal på sidetallerkener og hvad-ved-jeg. Jeg ryster på hænderne, da jeg udbener fisken og skænker deres vin op, og de er forfærdeligt ubehagelige, men tiden går hurtigt, når man hader nogen og i øvrigt har travlt. Der kommer flere, men gennemløbet er hurtigt, og restauranten lukker klokken elleve den aften, hvorefter jeg humper smågrædende hjem med det lave himmelloft over mig, usikker på om jeg kan holde til så meget som én aften mere i en bestilling, jeg for længst har afskrevet som ubærlig. 
Da jeg trykker glasdøren ind, ser jeg dem dér igen på hver sin side af skakbrættet. Jeg når lige at konstatere, at de lige er begyndt, før jeg af ren og skær træthed ramler ind i Keith og flyder ud over hans skuldre.
»Bær mig op på værelset, vil du ikke nok?« mumler jeg ind i hans hår. »Du skal bare spille færdig ... bagefter. Jeg er død.«
Han rejser sig og snupper mig, som om jeg var en lille kanin, tager nøglen, som Julie rækker ham, piler op ad trappen og hen ad gangen, låser døren op uden besvær og lægger mig forsigtigt på sengen. Han tager varsomt tøjet af mig stykke for stykke og putter mig ned under dynen, stryger mig blidt over kinden og går. Det er det sidste, jeg husker, før jeg falder ned i en dyb, drømmeløs søvn. 
18

(lørdag)
Klokken er tolv, da jeg vågner. Og jeg vågner kun, fordi smerten i min hofte og i min ryg er uudholdelig. Han er væk. Der ligger en seddel på hans pude:
 Kl. 7.30. Håber du har sovet godt. Jeg skal til møde nu. Ingen har tændt for din pda, mens du sov. Tag det roligt/K. 
Jeg lægger sedlen tilbage og sætter mig op. Det gør så ondt, at jeg har lyst til bare at sidde ret op og ned i sengen og tude. Jeg tager en dyb indånding og får med besvær benene ud af sengen. Jeg tog ikke de 60 i går. 
Når hormonniveauet falder, falder kroppen sammen, lyder en af argumenterne for hormonerstatningsterapi. 
Jeg skal tage dem i dag. Men lige nu skal jeg ud på badeværelset og sluge en Ipren. Jeg stavrer derud som en 2000 år gammel hest og ryster to Ipren ud af glasset, propper dem i munden og sluger dem som en sitrende junkie, mens vandet sprøjter ud over det hele. Ser mig i spejlet, men smækker hurtigt øjnene i igen. Senere, senere. Lige ind og ligge lidt, vente på den lisende virkning af de to Ipren. Jeg stavrer tilbage, lægger mig forsigtigt i sengen med et højt støn og trækker dynen op om mig. Jeg skal ingenting i dag. Absolut ingenting. Jeg skal ikke kontakte Jan Stanek. Jeg skal ikke ned i undergrunden og sidde. Jeg skal kun overleve de næste par dage, og det skal jeg gøre ved at ligge her, indtil ingenting længere gør ondt. Af sig selv glider min arm som en slange ned i kalveskindstasken og fisker pda’en op. Jeg kigger længe på den, det er rigtigt, den er slukket. Jeg lægger den langsomt tilbage og tager i stedet remoten på natbordet og tænder for fjernsynet i håbet om at finde noget afledning, indtil pillerne begynder at virke. Jeg stirrer nu på et talkshow uden at ane, hvem de to samtalende mænd er, eller hvad de taler om, for der er ingen lyd på. Den ene mand er asiatisk, men heller ikke her har jeg den ringeste ide om, hvordan man nærmere stedfæster en sådan. Jeg har, går det pludselig op for mig, aldrig været intim med en asiat. Negre, indere, indianere, arabere, lapper — alt har jeg prøvet, men aldrig en person med den øjenfold, der kendetegner det asiatiske menneske. Jeg har ikke engang talt med én, bortset fra de gange jeg har bestilt mad på en kantonesisk eller vietnamesisk restaurant. Jeg tror nok, at jeg er en anelse xenofobisk, hvad asiatiske mennesker angår. For mig er de simpelthen fremmede, lidt frygtindgydende, får mig til at tænke på Nanking Massakren. Den første dag, jeg var her i London, begav jeg mig ned til Chinatown for at finde en restaurant, Lisa havde anbefalet mig engang for mange år siden, men opgav hurtigt og skyndte mig tilbage til Leicester Square, fordi jeg simpelthen følte mig forkert, i forkert selskab, for høj — med mine 1.65! — for behåret, for fremmed, ja, som en fremmed i selskab med fremmede, jeg aldrig ville kunne forstå. Og så lugtede der også lidt for meget i retning af Lisas morgue, der lugtede af kød, svagt forrådnet kød.
På et tidspunkt må de her smerter holde op. Jeg må have noget morgenmad. Jeg må have noget scrambled eggs and crispy bacon on toast. Men ikke nu. Ikke før smerterne er væk. Og jeg kan slet ikke overskue alt det, jeg skal gøre, når først smerterne er væk, alt det der skal til, før jeg kan sætte tænderne i en af Al Fiores kæmpeportioner. Så skal jeg nemlig hele vejen ud på toilettet og tage gårsdagens pancake af og skyggerne og mascaraen og endnu et par skygger, hvorefter jeg skal lægge ny pancake og nye skygger — jeg skal stå på mine ben og kigge på mig selv i over en time — og så skal jeg have tøj på. Jeg magter ikke engang at tænke så langt. Jeg skruer op for volumen og kigger indædt på skærmen. Og så er det, jeg husker, hvad min første engelske elsker — dem har jeg haft mange af — engang sagde om sin mor. Hun er sådan en, der ser »daytime« tv, og så behøvede han ikke sige mere, for man så hende allerede klart for sit indre øje — en blåkittel-klædt housewife med curlers i håret og fornuftige sutsko, hvis største frygt stedse var, at sønnerne ikke havde det varmt nok, og som i øvrigt massefabrikerede baked beans on toast og sandsynligvis led af skørbug. Det var dengang, hvor både arbejdsløshed og hjemmegående husmødre sørgede for, at tv-udbudet i dagtimerne var noget mere varieret end i dag, hvor alle har arbejde, hvor husmødre er uddød race og kun den enorme gamlinge-generation — min — har tid til at se fjernsyn. Om dagen. Jeg ser tydeligt på skærmen foran mig, at reklamerne er direkte henvendt til mig: en ældre kvinde — lidt ældre end jeg — der tror eller håber, at hun stadig er laber — lidt ligesom mig — danser en faux sexy tango med en vakkelvorn wannabe sexy olding — på hendes, altså min alder — og netop som hun karnevalshot bider i rosen, kaster han hende bagover, så gebisset flyver og glider og hopper hen over dansegulvet. Hvor har han dog været dum, lyder den konklusion, der udgår fra hans ansigt. Han kunne jo bare have købt XX-gebislim! Herefter kan man lære, hvad man som geriatriker skal anskaffe sig, hvis man ikke længere går så godt og slet ikke op ad en trappe og dog ønsker at blive boende i egen bolig, der naturligvis er forsynet med en trappe. Det drejer sig om en anordning, som kan fastgøres til gelænderet, og som den gangbesværede herefter skal sætte sig på, hvorefter hun med en stille brummen langsomt — frygtindgydende langsomt — bliver hejset op på etagen ovenover. Endnu en gangbesværet reklame følger, der denne gang drejer sig om, hvor dårlig en livskvalitet, man har, hvis ikke man kan komme ud at handle og tale med venner og bekendte, og hvorledes denne livskvalitet forbedres markant, hvis man køber en lille mobil enhed, hvis korrekte betegnelse jeg ikke når at opfatte, fordi jeg slukker i trods, men som vist bedst kan beskrives som en stol-scooter, der kan accelerere fra 0-5 km/t på otte minutter.
Fremtiden!
Jeg sætter mig op i sengen, Iprenerne har virket. Jeg kan ingenting mærke nogen steder andet end trods, som jeg til gengæld mærker over det hele: JEG VIL SIMPELTHEN IKKE FINDE MIG I FREMTIDEN. Jeg ruller ned ad sengen og lægger mig på maven, stemmer op og bider tænderne sammen. Jeg har ingen hofter i armene, og det er tid til de 60, for fremtiden kan pokkerme tage de andre og glemme alt om at få has på mig. JEG ER EN OVERLEVER! 
Jeg tager ti og mærker, hvor langt der er til 60, så jeg lægger mig ned på maven og rækker op efter remoten, vender mig mod skærmen og tænder igen for tv’et. Man mærker ikke smerten, hvis man kan finde en god afledning. Story of my life. Jeg stemmer op igen og begynder forfra, mens en ung kvinde går rundt i Loire-dalen og påstår, at den er »skøn« og »grøn«, og at Mick Jagger har et hus dér. Mick Jagger? For pokker da, vi er jo jævnaldrende, deromkring — i hver fald satte jeg Carmen Curlers i håret til tonerne af, hvad er det nu den hedder, den med She comes in colours every where, she combs her hair — og har han ikke lige giftet sig med en 20-årig? Jeg er nået til 20, og jeg lider. Hvad er det nu den hedder? See the sky in front of you, and her face is like a sail, speck of white so fair and pale? Så kan jeg ikke huske mere. Jo, den hedder »She’s a Rainbow« og det vil aldrig overgå mig at høre mit ansigt beskrevet på den måde, og Mick har giftet sig med en 20-årig, mens jeg kun kan gøre med en cirka 10 år yngre mand i tankerne. Og jeg glemmer aldrig, hvad gamling Nicholson og gamling Eastwood sagde om kvinder og plastikkirurgi, netop som de selv i vellagret alder også havde giftet sig med 40-60 år yngre kvinder. Hovedrystende talte de dobbeltmoralske stødere nedladende om kvinders selvskamfering. 
Med mindre man hedder Georgia O’Keefe, er det således, at jo ældre man er, jo færre er valgmulighederne. I denne henseende er de indsnævret til to: Hvad vil du være, en selvskamferende kvinde, der bliver lagt ned eller naturligt ældet kvinde, for hvem dette kun er et kært minde?
Loire-dalen er forladt til fordel for flere reklamer, der lover at råde bod på manglende tænder og dysfunktionelle lemmer. Det slår mig, at målgruppen øjensynligt har glemt alt om forfængelighed. Ikke så meget som en firkantet teltkjole ønsker annoncørerne at friste dem — os — med. Og tanken om at få fjernet de dér brune vorter og de fire overflødige meter kindgardin har heller ikke strejfet nogen. Ben og tænder, det ved man da også hvad er! Jeg opdager med ét, at jeg ligger og tæller langt oppe i 70'erne, hvorefter jeg prompte lægger mig ned med kinden på det betænkelige tæppe. 
Selv en sprællende sag på 25 ville have brug for at puste ud efter 75 armbøjninger, så det tillader jeg også mig selv at gøre. Men så er det også op og af sted, toilette, påklædning, morgenmad, måske en lille tog-tur og så på arbejde. 
De skal ikke få has på mig. Never!

 
19

(søndag)
»Jeg har fortalt dig om de to ting, der undrede mig, ikke? Økonomien i foretagendet og så det dér aflukkede køkken. Nå, men husk lige på det. Anyway, der var rasende travlt i går aftes. Maitren var godt arrig. Tomatleverancen var ved en fejl gået til en anden restaurant, og klokken syv stod køkkenet uden tomater. Klokken syv! Midt i den travleste aftenbetjening og med udsigt til to reserverede borde til tolv klokken otte, og så — ingen tomater. Det lyder som ren farce, men det var faktisk en katastrofe. Maitren måtte stikke i byen, så vidt jeg forstod til en søster-restaurant i den anden ende af London, for at skaffe en kasse tomater. Jeg så ham smide sit nøglebundt på det aflange bord i anretterlokalet, mens han bandede indædt og flåede sin frakke ned fra stumtjeneren. Og jeg kunne ikke tage øjnene fra det nøglebundt, for nu øjnede jeg en chance. Jeg holdt vejret og bad til, at han lod det ligge. Det var alle restaurantnøglerne, til alle de aflåste lokaler. Han går altid rundt med dem i sit bælte. Så såre jeg så hans fodsåler forsvinde ud ad døren, fingerede jeg et ildebefindende, som jeg slet ikke led af, fordi jeg havde taget to profylaktiske Ipren. Men jeg havde kvalme og var så svimmel, at det sortnede for mine øjne — det sagde jeg til Maria, der er en lillebitte pige på en 17 år, sådan ser hun ud. Det var synd for hende, for jeg overlod hende til en næsten fuld restaurant alene, men det var der ikke noget at gøre ved. Jeg snuppede nøglerne fra bordet — det står lige ved siden af døren, der fører ud til det interessante gangareal, som også huser døren til toilettet. Efter et par forsøg fandt jeg nøglen til kontoret, som jeg åbnede og lukkede og låste efter mig. Jeg fandt mappen med kassebilag ret hurtigt, selvom der var mange — er du klar over, hvor meget papirarbejde en restaurant kræver? Og oven i købet i disse digitale tider? Det var jeg i hvert fald ikke. Alle restaurantens á la carte bon’er opmarcheret i kronologisk rækkefølge, iblandet, og det er det interessante, også en række selskabsregninger, kontant afregnet til mærkelige Mr. John og Mr. Lee, på astronomiske beløb. Der var bryllupsmiddage til både 60 og 80 personer, i alle variationer: sølv, guld og de rigtige. Barnedåb. 40 års, 50 års, 60 års, 75, års og så videre. Regningen for aftenens selskab, angiveligt en 40 års fødselsdag bestilt af en Mr. William, kontant afregnet og dags dato stemplet, måtte lige nu være i gang. Det fremgik også, at der var selskab i går og dagen før. Og jeg havde hverken set eller hørt noget til noget selskab, der havde alle dage kun været maitren, en servitrice plus mig selv. Bestyreren kommer og går, som vinden blæser. Ham aner jeg intet om, men jeg tror, han fistrer frem og tilbage mellem forskellige restauranter, som ejes af den samme mand, ham jeg fortalte om, den gamle asiatiske mand, der mente jeg havde haft et hårdt liv, fanden ta’ ham. Okay. Jeg checkede mit ur, jeg havde angiveligt tilbragt elleve minutter i kontoret. Det vil sige, at Maitren havde været væk i tolv-13 minutter. Jeg regnede med, at det ville tage ham længere at hente en kasse tomater i »den anden ende af London«, så jeg smuttede ud af kontoret, efter at have ryddet op efter mig.«
»Ingen computer?«
»Selvfølgelig, men sådan nogle rører jeg ikke ved, det ved du da. Jeg kastede et hurtigt blik gennem anretterværelset og så godt Marias hektiske røde kinder, men nu havde jeg altså chancen, så jeg lukkede døren til anretterværelset og låste døren til selskabslokalerne op. Det er ned ad en stejl trappe, jeg nødig skulle balancere med bakker på, men gæt engang?
»Tomt?«
»Fuldstændig tomt. Og støvet. Det havde ikke været brugt i mands minde eller hvor længe, det nu tager for støv at lægge sig, det kan jeg godt love dig for.«
»Corny.« Han griner. »Tænk at de stadig gør det.«
Jeg trækker på skuldrene. »If it works, don’t fixit! Men, anyway, jeg skyndte mig op, låste efter mig, lagde nøglerne, hvor jeg havde fundet dem og styrtede tilbage til Maria, der slet ikke kunne følge med. Der gik endnu et kvarters tid, noget i den stil, før Maitren dukkede op med de famøse tomater, og der faldt først ro over ham, da han igen kunne svanse rundt i spisesalen og pylre om sine gæster. Jeg spurgte ham, da vi var færdige omkring klokken 24, om hvorfor køkkenet var så afskærmet, og han svarede studst, at kokkene ville have arbejdsro. Og det kan da også godt være, at det er sådan, men jeg tror--«
Keith afbryder med et skævt grin: »... at ingen skal vide, hvor meget mad, der bliver lavet i det køkken, og at de fyrer piger, der stiller for mange spørgsmål til deres køkken og deres selskabslokaler, og myrder dem, der ved for meget!« Han plirrer med øjnene som et lille skæmtende egern. »Elizabeth, Janet og Chris vidste for meget? Ikke?«
Min iver og entusiasme siver prompte. »Ja, men det lød meget bedre inden i mit eget hoved. Det lyder fuldstændigt tåbeligt, når du siger det. Du kunne da i det mindste få nogen til at checke dem, bagmandspolitiet eller hvem det nu er, der tager sig af sådan noget.«
Han sidder og stirrer på mig med et lille smil, hans øjne er glade, det er næsten et forelsket blik, han lyser på mig med, og jeg føler mig i den grad forsmået. Okay, så har amatør-snushanen slået til, men det ændrer vel for pokker ikke noget ved den kendsgerning, at der eksisterer falske selskabskvitteringer i restaurantens kassebilagsmappe. 
»Og så på en tirsdag?« udbryder Keith stadig med sit halvt forelskede, halvt patroniserende udtryk i ansigtet.
»Hvad?« Jeg aner vitterlig ikke, hvad han mener.
»De vidste for meget på en tirsdag?«
»Nårh. Ja, for det skulle jo ligne en seriemorders arbejdsmetode, ikke også? Så i stedet for bare at ekspedere pigerne, gjorde de det rituelt, så--«
Han afbryder igen, denne gang med en varm håndflade på min skulder.
»Hør her. Det er fint, at du har fundet de bilag. Det skal jeg nok sige videre. Men resten er altså ... rent ud sagt ... for langt ude. Hvis ting var så enkle ... det ved du jo udmærket, de ikke er!« 
Jeg kan høre på hans tonefald, at jeg en gammel, patetisk hattedame, der har været ude med snøren, og jeg kan slet ikke bære det. Er det her, jeg er nu? En ynkelig, latterlig gamling på falderebet til gebis og stol-scooter, der gør et forgæves forsøg på dog at gøre noget. Ja, det er det vel. Jeg skal bare lige vænne mig til tanken. Og det er da sikkert også rigtigt. De havde jo også alle sammen deres alibier i orden. Jeg kigger op på ham, han er langt væk i tanker. Hvis jeg bare er en ynkelig hattedame, hvad laver han så her? Han sov her i nat, lige ved siden af mig, han var væk, da jeg vågnede, og han kom igen, her for lidt siden, og han sover her sikkert igen i nat, uden at røre mig på den dyre måde. Hvorfor? Jeg prøver at samle mod til at spørge ham, men det brillerer ved sit fravær. Jeg har ikke været på arbejde i aften, skal først i morgen, og det bliver sidste aften. For i morgen er det tirsdag. Godt for jeg kan vitterlig ikke holde til det, det er ganske enkelt for smertefuldt. 
Iprenens virkning har forlængst spredt sig og virkningen i form af smertelindring og slappe muskler gør, at jeg døser her ved siden af den mærkelige, tankefulde mand. I den perfekte verden faldt jeg ikke i søvn nu, men denne verden er langt fra per...
*

»Fanny! Fanny!« Hans stemme kommer langt væk fra, han prøver at ruske mig vågen, men jeg vil ikke vågne, min søvn er stor og dyb og stædig. Han rusker mere nu, hårdere. 
»Fanny! For pokker! Se på din hånd!«
 
20

(mandag nat — tirsdag morgen _ noget er gået galt med dagene.)
»Kom nu, Fanny, du drømmer — se på din hånd!«
Jeg åbner en flig af mit ene øje og skotter til min højre hånd, der er knuget om noget sort. Min pda. 
»Det er dig selv, der tænder for din pda. Jeg vågnede, fordi du ringede til mig.« Jeg kigger op på ham. Han griner vantro til mig.
»Du godeste!« udbryder jeg og sætter mig op i sengen, da de mulige ødelæggelsers omfang med ét går op for mig.
»Hvad sagde jeg?«
»Du sagde, at han ikke havde grebet navnet Peter Lundin ud af den blå luft, og at du bare lige syntes, jeg skulle vide det.«
»Du godeste,« udbryder jeg igen og stirrer på pda’en. For hvem har jeg ellers ringet til, og hvad har jeg sagt? Hvad i himlens navn har jeg sagt?
De kulsorte vinduer fortæller mig, at det stadig er nat, og jeg langer en arm bagud og tænder sengelampen, checker sidst udgående samtaler med højre hånds tommelfinger. Genkender Keiths nummer, Polly-Jeans. Og ... åh, nej, EFBI’s. Checker samtalens varighed: 30 sekunder. Tænker mig om. Jeg har ringet midt om natten og må være røget ind i deres telefonsvarer, de er i samme tidszone plus/minus en time, der er forskydning ved sommertid, men jeg kan ikke huske, hvad det er nu og det er også lige meget, for det må have været midt om natten, og der må have været svarer på, og hvis det ikke var tilfældet, så havde jeg kun dummet mig i få sekunder, og det kan man næsten ikke. 
Keith kigger med og løfter øjenbryn. »Hvad ville du fortælle bureauet?«
Jeg ryster på hovedet. »Aner det slet, slet ikke.« Checker den sidst udgående samtale og får lyst til at besvime. Jeg har ringet til Hanif Kureishi. Midt om natten. Han har det med at tage telefonen på alle tidspunkter af døgnet, for sådan en som ham kan ikke tåle at undvære alle oplysninger, der måtte komme gratis til ham på alle tider af døgnet. Jeg tager en dyb indånding før jeg checker samtalens varighed: 58 sekunder. Så må han have haft svarer på, men jeg må samtidig også have sagt noget til ham, for så vidt jeg husker er hans indtaling ultrakort: Du har ringet til Hanif Kureishi, Cornwell Daily Bugle, læg en besked, og jeg ringer tilbage. Jeg kigger på mit urs sekundviser og siger: »Du har ringet til Hanif Kureishi, Cornwell Daily Bugle, læg en besked og jeg ringer tilbage.« Det tog mig seks-syv sekunder at sige det. Med andre ord har jeg sagt noget til Hanif, der varede ...
»Hvad i himlens navn laver du?« Keith har fat om mine skuldre.
»Øjeblik, tænker.«
...51 sekunder, og man kan altså godt nå at dumme sig på 51 sekunder. Jeg begraver hovedet i puden og stønner højlydt. Men EFBIs telefonbesked er lang og omstændelig, noget med træffetid, nød- og hastenumre, kan ikke huske det hele, men den er lang. Jeg checker numrene på mine indgående beskeder. Polly-Jean, Hanif, Lisa, Sam, Hanif, Hanif, Hanif, Sonia, Hanif, Rosa, Hanif. Opgiver. Tør ikke høre dem. Men jeg har helt klart sagt noget til Hanif. Som interesserer ham. 
»Gider du lige fortælle mig, hvad du har gang i?«
Jeg fortæller ham det.
»Er det noget, du plejer at gøre?«
»Jeg gik i søvne som barn. Jeg skrev engang en rapport til kommunen i søvne og klagede over min far.«
»Hvad havde han gjort?«
»Været fraværende, jeg ville have en ny.« Jeg fortæller kort Keith om min mor, der døde, da jeg var tre, og min far, der herefter fik travlt med at gå i byen med skiftende bekendtskaber og om min barnepige, der fandt det lettere at spise min mad end at forsøge at made et kræsent og surmulende barn. 
»Men jeg har ikke gjort noget i søvne eller gået i søvne, siden jeg var tolv. Så vidt jeg ved.«
Så vidt jeg ved. Bare tanken, om hvad jeg kunne have gjort gennem alle disse år uden at ane noget om det. Men den tanke bliver afvist. For det ville jeg jo have opdaget. Nogen ville have sagt noget. Nej, jeg har ikke gjort det her, siden jeg var tolv. Alting tyder med andre ord på, at jeg er ved at gå i barndom, ved at gå i frø. Det fortalte Keith mig i aftes, før vi faldt i søvn, uden at vide, at det var det, han sagde. Og det har jeg netop erfaret her i nat. Hvad skal jeg gøre, hvis jeg oven i alt det andet også mister min gode hjerne og begynder at svanse rundt i demens-tykke tåger? Hvem skal tage sig af mig? Hvem gider? Ingen. Låst inde på få kvadratmeter på anstalten for svært belastede gamle, vil jeg stå i en badekåbe og linde på døren til gangen og spinde konspirationsteorier om alle, der går forbi min dør. Som ingen gider høre på.
Jeg giver mig til at tude som et barn, ja, som et barn. Hikstende fortæller jeg Keith alt i én lang snøvlende smøre, og alt, han gør, er at slynge sine store arme om mig og grine. Det viser sig at være skønt! Skønt, at han holder om mig, bekræftende, at han griner. Alt hvad jeg lige har forestillet mig smuldrer som tørt brød og forsvinder i blæsten, og jeg tror, han stadig holder om mig, da jeg falder i søvn.

Solen vækker mig. En skarp stråle borer sig gennem både vindue og øjenlåg. Jeg sætter mig op i sengen. Klokken er 10.20, og han er væk. Men der ligger en seddel på puden: Møde kl. ni om bemandingen på Tottenham Court Road. Vi ses igen i aften, sent, lad os se, hvem der kommer først. Håber du har det bedre, dit skøre fruentimmer. Keith

Mit skøre fruentimmer, ja hvorfor ikke. Jeg føler mig mærkelig rolig, hverken dep eller på andre måder plaget. Min hofte giver ikke en lyd fra sig, det var nok alt, den trængte til, en fridag på langs. Til gengæld mærker jeg netop nu, qua en skarp smerte ved endetarmsåbningen, at kræet er vendt tilbage. Men jeg har jo også glemt at fodre det med endaparmssmyrsli. Ikke så såre var smerten væk, før jeg glemte alt om yderligere pleje og pasning, selvom jeg udmærket ved, at man skal »køre kuren ud,« som min læge altid understreger. Okay, så gør jeg det. Og så har jeg en aftale hos Mr. Jan Stanek, plastic surgeon, F.R.C.S, 101 Harley Street, i dag, lige om lidt.

Solen hagler fortsat ned, og jeg tager frakken af og lægger den over armen, tager solbriller på og har lyst til at sætte mig igen, på en af Al Fiores stålstole og nyde lyset, som jeg plejer at hade. Men NIA Information Centrets syvende »tip« i deres 10-trins tip-raket over »sund aldring« siger blandt andet: undgå at udsætte dig for meget for solens stråler.
Men jeg må videre. Og efter to store krus capuccino og en vidunderlig omgang scrambled eggs on toast har jeg heller ikke mere at skaffe her. Letbenet hopper jeg nedenunder ved Leicester Square og tager Piccadilly Line til Piccadilly Circus, hvor jeg skifter til den nordgående Bakerloo Line. Klokken er omkring 1, men toget er alligevel så fyldt, at jeg kan mærke fysisk kontakt med i hvert fald fem andre mennesker i en temperatur, som er godt oppe i 30’erne. Jeg falder hen midt i vognen og vågner med et sæt, da det går op for mig, at jeg skal af nu ved Regent’s Park og må igennem tre meter sammenhængende menneskemasser for at kunne komme ud. Er måske lidt grov, puffer måske lidt rigeligt, men hvem gør ikke det, når de skal ud? Pludselig skubber en ung mand vredt til mig og næsten råber: 
»Why can’t you say excuse me?« 
Jeg bliver ganske paf over hans vrede og skynder mig ud på perronen, hvor jeg stadig mærker den. Selvfølgelig burde jeg have sagt excuse me, men hvorfor blev han så vred, over at jeg ikke sagde det? Jeg tænkte bare ikke på det, jeg tænkte bare på at komme ud. Hvis jeg nu havde været virkelig ung og smækker, var han aldrig blevet så vred. Han så en gammel dame, der opførte sig dårligt, og alle bliver hurtigt vrede på gamle damer, når de er ... stride. Dem, der snyder i køen, fordi de mener, det er deres ret. Har jeg ikke selv været vred på dem? Jo, jo, jeg har så, men nu er det mig på den anden side. 

Jeg vågnede denne morgen, på trods af alle odds, i et ualmindeligt godt humør. Det er lige gået. Og min hofte skyder bifaldende smertepile.

Jeg går langs muren til parken hen ad Marylebone Road og til venstre op ad Harley Street mod nr. 101. Harley Street er lang. Meget lang, specielt for en, hvis hofteled har meget lidt brusk at tilbyde lårbensknoglen. Men jeg opdager, at jo hurtigere jeg går, jo mindre ondt gør det. Derfor skal jeg holde mig væk fra museer. Og restauranter, med mindre jeg bare kommer for at spise. Hele Harley Street er nymalet og nypudset. Her er nok blank messing til 10 hornorkestre og nok smedejern til en nouveaux riche bro over Themsen. Harley Street udstråler penge, penge lavet på fjolser som mig. Jeg går lige forbi Jan Staneks dør, når kun at ænse, at den er koboltblå. Jeg savner Fabian og hans diskrete lokaler, hans søde væsen og forfærdende ærlighed. Jeg går ligeud og ligeud og føler mig igen lille og prisgivet og latterlig. Dr. Stanek ville kigge professionelt på mig, er jeg ikke i tvivl om, han ville gøre alt, hvad jeg bad ham om, så længe jeg bare betalte. Han ville gøre mig til en klovn, uden at kny, bare jeg betalte for det. 
Det vil Fabian ikke. Det er lige gået op for mig.
For enden af Harley Street skrår jeg over over Wigmore og sætter mig på en træbænk i Cavendish Square. Det var ham i togvognen, ham der skældte mig ud. Det er hans skyld, at det hele er ødelagt. Jeg må hurtigst muligt tilbage til Tottenham Court Road og lige sidde lidt og få hold på mig selv, inden jeg skal møde klokken 18.00. Hvis jeg magter at gå ned til Oxford Circus, er det kun et stop væk. Jeg fisker i min lomme efter en Ipren og begynder at samle spyt til at tørsluge den med.
 



21

Tirsdag aften. Lundin-aften. Min sidste. Det er lunt. Udenfor er det Indian Summer, indenfor er der så varmt, at vi må åbne vinduerne. Min hvide skjorte — jeg har købt fire — klistrer til ryggen, og det føles som om pancake’n glider ned ad kinderne og lægger sig i en bræmme ved kæbekanten. Men det gør den ikke. Jeg checker regelmæssigt. 
De kommer dryssende i løbet af aftenen, ikke mange, men de kommer, og vi står meget. Maitren er agiteret fra første færd, hans svansen virker noget påtaget i aften. Klokken 10 begynder det at tynde ud, og alt tyder på en tidlig aften, siger maitren og undskylder, at han bliver nødt til at gå. Siger han kommer tilbage »senere.« At vi skal rydde af og gå, når vi er færdige. Ikke så snart er han gået, før et lidt støjende selskab på otte, alle rodmossede, velpolstrede mænd med cigarer, tropper op og bestiller chateaubriand og en talrig flok Primitivo. Deres mad ankommer ualmindelig hurtigt, jeg går ud fra, kokkene er irriterede over den sene bestilling. De spiser hurtigt, de sluger den chateaubriand, som var det en snack strøet drilagtigt for sultne soldater, hvorefter de giver sig til at drikke og ryge. Bestiller den ottende og den niende Primitivo, sidstnævnte ankommer samtidig med bestillinger på kaffe og Cognac. Klokken nærmer sig tolv og min bestillingspalm vibrerer. Besked fra køkkenet: de lukker og slukker nu. Min hofte værker, og jeg skynder mig at nedsvælge et par Ipren, før det for alvor begynder at gøre ondt. 
Luften er tyk af cigaret og cigarrøg, og de rødmossede mænd sidder tungt i stolene. Om lidt, er jeg sikker på, falder de om i dem. De beder om mere Cognac. Maitren kommer tilbage, går hastigt gennem lokalet, og jeg kan høre ham rumstere inde i anretterværelset, men kan ikke herfra, hvor jeg står og hælder Cognac op, se hvad han laver. Da jeg går tilbage med Cognacflasken, er han væk. Hans frakke hænger på stumtjeneren. Jeg går tilbage og står ret igen. Maitren kommer listende bagfra og hvisker i mit øre, at han lige går igen, men ikke så længe. Jeg tilbyder at lukke for ham, men det vil han ikke høre tale om. Der er svedperler på hans overlæbe og en ganske let lugt af mandesved er mærkbar bag hans rigelige cologne. Han kigger sig omkring, nikker til mig og går så ud af restauranten uden at tage sin frakke på. Jeg skæver hen til frakken, regner ud, at det ikke kun betyder, at han har det varmt, men sikkert også, at han snart kommer igen. 
»Excuse me?« lyder en stemme. En af de rødmossede stirrer krævende og bæløjet på mig og peger på sit cognacglas, der er tomt. Jeg henter hurtigt flasken, fylder endnu hurtigere hans irriterende glas op og skynder mig tilbage til anretterværelset, hvor jeg stiller flasken og skyder af sted mod frakken, der luder mod gulvet som et udbenet lig. Jeg kigger på den, ser mig tilbage og dykker så sporenstregs ned i lommen og finder en ... taxabon. Jeg prøver den anden og får fat i hans mobiltelefon. 
»Hvad bliver det til med den vin?« lyder en tåget stemme inde fra restauranten. 
Skal de nu have vin? Igen? 
Jeg lægger mobiltelefonen tilbage i lommen og snupper den næstsidste Primitivo fra hylden, snupper vinåbneren fra anretterbordet. Hvis de skal have flere end de to flasker, må jeg ned i kælderen. Jeg skutter mig ved tanken. Manden for enden af bordet glor op og ned ad mig med sine alkoholiserede basedore-øjne, mens jeg tager proppen af og skænker et par velopdragne centilitre op i hans i glas. 
»Det er fedt! Det er alkohol. Fyld det bare op.« Hans stemme er hæs, og jeg lystrer ikke. Hvis han vil have mere, må han selv fylde op.
»Tsk, tsk, tsk,« hvisler han hørbart, da jeg forlader spisesalen og går direkte tilbage til frakken. Jeg tager mobilen op og inspicerer den. Taletidskort. Jeg aflæser tidspunktet for sidste opringning: 11.56. Jeg skæver op på uret over lugen. Klokken er nu 12.36. Jeg kaster et hurtigt blik rundt i lokalet og lytter efter andre lyde end det støjende selskab, før jeg trykker på redial-knappen og hører en venlig kvindestemme, der fortæller mig, at jeg har ringet til The Sun. Jeg står lidt med telefonen i hånden og alle mulige billeder skyller hen over mig. 
»Hello?« siger den venlige kvindestemme i røret. Jeg prøver at tænke. De højrøstede mænds stemmer har lagt sig som et lydtæppe bag mig.
»Hello!» siger jeg skingert. »I’m Fanny Fiske with the Metropolitin Police. Has someone just called in a murder?«
»I’ll put you through to Gavin, my love.«
Telefonen ringer og bliver taget næsten med det samme: »Gavin,« lyder en dyb mandsstemme. 
 »Hvad tror du, du laver?« Stemmen er skinger, rasende og afmægtig. Jeg vender mig og ser, at Maitren står midt i lokalet og glor på mig. 
»Hello?« spørger stemmen i røret. Maitren tramper hen mod mig og snupper mobilen fra mig. 
»Hvad roder du med mine ting for?« 
Jeg bare står der og aner ikke, hvad jeg skal sige. Jeg kan ikke sige, jeg havde brug for at låne hans telefon, for restaurantens hænger på væggen lige ved siden af. Så jeg glor bare, og jeg indrømmer det — jeg er ved at dø af skræk.¨
Han bruger hele armen til rasende at pege ind mod spisesalen.
»De skal have en flaske vin til. Giv dem den vin og skrid så og bliv væk,« hvæser han. 
»Skal de have MERE vin,« spørger jeg og har pludselig glemt alt andet, end det kolossale alkoholbehov, der sidder inde i spisesalen.
»De skal have en flaske til.« Han glor på mig, indtil jeg flytter mig i retning af vinhylden, hvor jeg snupper den sidste plus vinåbneren og går ind i spisesalen.
»Vil du drikke os fulde?« spørger den mest irriterende.
»Jeg så helst I sad på månen,« svarer og begynder at åbne vinen.
De stirrer alle sammen tavse på mig, da jeg gør mine til at hælde op.
»Er den på huset?« spørger én af dem.
»Du må være vanvittig,« svarer jeg iskoldt og helt ligeglad med, hvad de mener om mig og denne restaurant, hvor jeg aldrig mere kommer til at sætte mine ben. 
»Vi har altså ikke bestilt den,« siger en næsten skeløjet gut i den fjerne ende, efter endnu et par tavse sekunder er tikket forbi. 
Jeg glor forvirret rundt på det nu topmålt rødmossede selskab.
»Ikke det?«
»Nej,« svarer de i kor som en skoleklasse.
»Drik den bare alligevel.« Jeg går hastigt ind i anretterværelset, hiver min frakke ned, tager den på, snupper min kalveskindstaske og skrider ud af restauranten. 
Der er stadig lunt udenfor. Og uendeligt mennesketomt. Lyden af mine pumps runger i gaden og afbrydes kun af en stille spindende taxa, der lister forbi. Tomt igen. Alle mine advarselslamper er på højeste beredskab. Maitren ville noget med at få mig ind med den flaske. Men hvad? Han ville forsinke mig mens han ... hvad? Fandt et par cementsko i min størrelse? Jeg fisker rundt i kalveskindstasken efter min pda, mens jeg går så hurtigt, jeg kan. Den er der ikke. Maitren må have taget den, mens jeg åbnede den vin, der ikke var bestilt. Jeg kigger mig omkring efter en telefonboks, mens jeg går så hurtigt, jeg overhovedet kan. Jeg er tilbage på hotellet om fem minutter. Så er jeg i sikkerhed, de ved ikke, hvor jeg bor, jeg har opgivet en falsk adresse til det falske navn på personaleoplysninsskemaet. Jeg roder i kalveskindstasken efter min stunkæp, men den må han også have taget. Den er i hvert fald væk. Pebersprayen? Den er der heller ikke. Da jeg drejer ned ad gaden mod Jubilee, hører jeg lyden af en hurtig bil og springer ind til siden, da bilen med hvinende bremser lægger forhjulene på fortovet foran mig. To mænd springer ud, og jeg genkender dem øjeblikkeligt som de to oppassere, den gamle japaner havde med sig på restauranten. Endorfinerne i min krop myldrer nu frem for at redde mig, og fornemmelsen af at se sig selv på film melder sig straks. De krænger et par håndjern på mig og smider mig ind på bagsædet af deres bil. Det er fuldstændig som på film, men det føles meget mere skræmmende, end når man sidder i sin sofa og ser det ske for andre. De taler sammen på et asiatisk sprog, jeg beslutter kun kan være japansk. Jeg prøver at tage mig sammen, rømmer mig.
»Hør her,« kvækker jeg. »Jeg arbejder for politiet, og de ved, hvor jeg har været i aften og hvis I så meget som rører et hår på mit hoved, så bliver der virkelig ballade.«
Det lød temmelig tåbeligt. Det lød som en hattedame, der havde set for mange film. 
De svarer ikke, kører bare videre. Min altid svigtende orienteringsevne til trods ser jeg, at vi er på vej op ad Camden Road, og det sortner for mine øjne. Jeg har opgivet 156 Camden Road som min adresse, og det, der er ved at ske, er ganske enkelt, at de har til hensigt at køre mig hjem, tæske mig ihjel på min seng og i det hele taget bare tage mit liv. Men hvad sker der, når de opdageer, at jeg slet ikke bor der?
Nummer 102 i stor størrelse ved siden af en jernlåge fistrer forbi, og de sætter farten ned nu, mens de aflæser husnumre. 
»Hør her,« kvækker jeg ynkeligt. »Jeg bor ikke i nummer 156, det var bare en adresse, jeg opgav. Jeg arbejder virkelig for politiet. Ring til DCI Keith Knight, han kan bekræfte det.« Men de har øjensynligt for travlt med at kigge til at tage sig af min jeremiade. 
»POLITIET VED, HVOR JEG ER I AFTEN!« råber jeg skingert, men det reagerer de heller ikke på. De standser bilen og går ud og taler vredt sammen, mens de undersøgende lader blikket vandre over husfacaden. Nummer 156 er en døgnkiosk. Der er noget, der ligner en beboet lejlighed ovenpå, hvor der er lys på. De debatterer og peger, og mens de er således beskæftiget, vender jeg ryggen mod døren til gaden og får den uden det store besvær op med tommelfingeren, hvorefter resten af mig lirker sig ud. Duknakket sniger jeg mig om bag bilen og videre hen mod den bil, der er parkeret et stykke bag denne. Jeg hører en af dem åbne en bildør.
»Where you live--?« Noget der lyder som japanske fyndord fyger, mens jeg forsøger at kravle ind under bilen bag deres, men jeg er ikke hurtig nok, for snart mærker jeg, at der bliver hevet i mine ben på en så pludselig måde, at jeg hamrer panden ned i asfalten, hvorefter jeg vist nok visner.



22

Jeg må have været bevidstløs et stykke tid, i hvert fald kan jeg ikke huske noget, før jeg igen ligger inde på bagsædet, mens øjenfolden på passagersædet taler vredt i telefon på det der sprog, der sandsynligvis er japansk, og som jeg under ingen omstændigheder forstår. Jeg føler mig mærkelig følelsesløs og let i hovedet. Ingenting gør ondt. Han vender sig mod mig med hånden over tragten og siger med tyk accent: 
»Okay, du er Fanny Fiske og affilieret med EFBI. Det er jo rigtigt. Men hvad lavede du så i vores restaurant?«
Maitren må have set mit id på pda’en. Det fremgår nemlig tydeligt af min pda, når man trykker på id-knappen. Hvorfor jeg nu vælger at fortælle dem den skinbarlige sandhed, er jeg ikke helt klar over, men jeg går ud fra, at jeg lynhurtigt beslutter, at mine overlevelseschancer da vil være størst. Jeg husker i et glimt en historie, jeg for ikke så længe siden hørte om den japanske mafia, og uden konkret at vide, om disse her gutter tilhører denne eller noget lignende, så ligner de under alle omstændigheder sådan nogle lakajer, der hører til i organiserede miljøer. Dem med de helt retro metoder. Noget med at bruge en boremaskine på kæbe og ankler. Ikke noget for mig. Så derfor: 
»Jeg hjælper politiet med sagen om TCR-mordene.« Han rynker sine øjenbryn og holder en pause. 
»Og hvad har det med vores restaurant at gøre?«
Vores restaurant? 
»Alle de myrdede piger har arbejdet på jeres restaurant.«
»Har de?« Han ser helt menneskelig ud, ham med hånden over tragten, da han oprigtigt overrasket rynker på næsen over mit udsagn. Til røret siger han nu noget, jeg igen ikke forstår. Så vender han sig igen mod mig.
»Han siger, du har ret!« Så lader det til, at en prås går op for ham, og han vender sig mod tragten og siger, hvad hans kropssprog oversætter til: Hun tror vist, det er os, der har myrdet dem!
Nu vender han sig igen mod mig, atter med hånden over tragten: »Vi myrder ikke piger, at du ved det.« Så taler han til tragten igen, venter og så slår han over i engelsk:
»Skal jeg ikke bare køre hende hjem?« 
Tragten siger noget højt og længe. Igen kommer vender manden sig mod mig. »Mycroft vil vide, hvad du skulle med hans telefon?«
Først talte han med en japaner og så med Maitre Mycroft, er det sådan jeg skal opfatte det?
»Finde ud af, hvem han sidste havde ringet til,« svarer jeg som sandt er. »Han virkede oprørt. Han havde lige ringet til the Sun.«
»Er det forbudt?« Øjenfolden på passagersædet virker i bund og grund forvirret.
»Muligvis, morderen har ringet til the Sun efter hvert mord.«
»Fortæl mig lige, hvorfor du ringer til Sun midt om natten?« spørger han røret, igen på engelsk. Han lytter længe og griner ind imellem, før han klikker af og igen vender sig mod mig med et grin. 
»Jeg skulle hilse at sige, at hans private samtaler ikke rager dig.«
»Han sagde noget mere?«
»Det rager heller ikke dig,« siger han venligt og rækker bagud med en lille nøgle, som han elskværdigt låser mine håndjern op med. 
»Så siger vi undskyld ulejligheden, og hvis du vil fortælle os, hvor du bor, vil vi gerne køre dig hjem.«
»Tak, jeg vil hellere gå,« siger jeg, åbner døren og mosler langsomt ud. Min krop er underligt stiv. Jeg nikker til dem og begiver mig ned ad Camden Road, mens de svinger bilen rundt og langsomt forsvinder ned ad gaden. Jeg prøver efter i kalveskindstasken, om Maitren mon også har taget min pung, men det har han ikke. Så jeg humper af sted og håber, at en taxa vil vise sig. Ingen. Jeg kommer forbi en telefonboks og ringer til Keith, som jeg formoder lige nu er travlt beskæftiget med at gennem gå en mordscene. Han tager med det samme. Med et grynt.
»Står du med endnu et mord lige nu?«
»Nej,« snøvler han. »Jeg ligger på en pude. Jeg var lige faldet i søvn.«
»Der har ikke været et mord til i aften?«
»Nej.«
»Men de er stadig ... dernede?«
»Ja.«
»Kunne du ikke komme og hente mig?«
»Kan du ikke tage en taxa?«
»Der er ikke nogen.«
»Jeg ringer efter én til dig ... hvor er du?«
Jeg kigger op på husmuren og tager det første husnummer, jeg kan finde.
»75 Camden Road.«
»Vi ses.« Klik. Sikken omsorg. Men jeg fik jo heller ikke sagt, at jeg havde været lige ved at blive slået ihjel, og at mit hoved så småt begynder at føles som om der er tale om en lille hjernerystelse, og at min kind lige så stille er begyndt at svide uden at jeg egentlig er klar over hvorfor. Der er i øvrigt også noget ømt noget i gang midt i panden. 
Jeg stiller mig ved kantstenen og giver mig til at vente. Det er ikke længere lunt, men heller ikke koldt. Jeg ved ikke, hvad klokken er, men det må være godt efter tre om natten. Jeg begynder at tælle bare for at gøre noget, tænker lidt på NIA Information Centrets femte »tip« i deres 10-trins tip-raket over »sund aldring«: Lav nogle fornuftige sikkerhedsregler, der gælder, hvor du færdes, så du undgår fald og frakturer. Brug altid sikkerhedsbælte i biler. 
 Det skulle jeg have tænkt på før. 
Langt om længe ser jeg forude en sort kasse nærme sig og langer en arm ud. Taxaen svinger rundt på den trafikløse gade og kommer til standsning ud for mig. Jeg sætter mig ind, giver ham adressen, og han kvitterer:
»Rough night, huh?«
Den svarer jeg ikke på, idet jeg endnu ikke har haft lejlighed til at udforske, hvad han mener. 
Da jeg åbner glasdøren til Jubilee, ser jeg Hanif Kureishi sidde i en af de bløde stole med spredte ben, armene nede langs siden og munden vidt åben og i fuld gang med at udstøde en arytmisk snorken. Hvis han ikke var sådan et forfærdeligt menneske, ville han være den perfekte mand. Hvem andre end han kan flyde på den måde og stadig se perfekt ud? 
Julie ligger med kinden på sine sammenfoldede hænder på receptionsdisken og ligner en lille pige. Er det mig, hun har ventet på? Jeg snupper nøglen fra dueslaget og ser en seddel ligge derinde: En mand ved navn Hanif Kureishi har været her og spurgt efter dig. Jeg har sagt, du måske allerede er checket ud, den troede han vist ikke på. Nu er du advaret./Jules
Jeg skotter hen mod ham. Jeg må jo selv have fortalt ham, hvor jeg var. Da jeg ringede til ham i søvne. Hvad i himlens navn har jeg sagt? Skal jeg checke ud eller skal jeg konfrontere ham? I så fald må jeg lyve. Men før jeg kan lyve, må jeg vide, hvad jeg har sagt. 
Jeg folder hånden om sedlen, krøller den sammen og stikker den lommen, og skubber forsigtigt til Julie.
»Julie!« hvisker jeg. »Du kan ikke ligge her og sove.«
Hun tygger lidt drøv på ingenting uden at åbne øjnene og vender sig om på den anden kind. Jeg skubber forsigtigt til hende.
»Julie!« prøver jeg igen og niver hende blidt i kinden. Hun åbner en flig af det øje, jeg kan se, og kigger op på mig. »Du skal i seng. Tag lige og vågn op.«
Hun gaber og strækker sig og synet af den udsplattede Hanif får hende til at vågne.
»En steg,« siger hun og nikker over mod Hanif, før hun igen gaber højlydt og strækker sig. »Jeg troede, han ville gå igen. Men det fint, jeg bon’er ham bare for en nat i min yndlingsstol.«
»Hvad sagde han?«
»Hvordan fa’en er det, du ser UD?«
»Aner det ikke, jeg har ikke selv set på det endnu. Hvad sagde han?«
»Jamen, hvad er der sket? Hvad har du lavet?«
»Jo mindre du ved om det, jo bedre, tro mig. Sig mig så, hvad han sagde.«
»Tror du ikke, du skal på skadestuen? Din kind er fuldstændig ...« Hun stikker hovedet helt hen til min kind. »... afskrabet, revet op, hvad hedder det, hudløs.«
»Det er lige meget. Jeg er ved at vænne mig til at være grim.«
Hun slår en rungende latter op og skræmmer mig fra vid og sans.
»Shhhhh!« hvisker jeg indædt og kigger ængsteligt på Hanif, der bare snorker dødt videre.
»Ved at vænne mig til at være grim« vrænger hun fnisende. »Den er god med dig. Men kig lige på det, inden du sover, ikke?«
»Så sig mig da, hvad han sagde, så jeg kan komme videre?«
»Har du ikke fået min seddel?«
Jeg nikker. »Jo, men hvad sagde han mere?« Jeg er ved at være så larmende træt, at jeg ikke tør begynde at forestille mig, hvad jeg finder på, hvis ikke Julie bare spytter ud.
»Han sagde, du havde bedt ham ringe, men at du aldrig tog din telefon, så nu prøvede han at finde dig her.«
»Hvor ved han fra, hvor jeg bor?«
»Aner det ikke. Har du ikke selv sagt det?«
Det er frygteligt, men det er den eneste forklaring. Jeg må faktisk have fortalt ham det. Glem det, siger jeg til mig selv. I seng. Nu. 
»Kan du ikke fortælle ham, at jeg checkede ud i nat? Og — nej, glem det, jeg må hellere selv ordne ham.«
»Ordne ham?« Hun smiler sjofelt til mig. »Det skulle jeg da gerne hjælpe dig med! Måske jeg kan vikariere, mens den kind kommer sig?«
»Godnat,« siger jeg dødt og vakler hen mod trappen, slæber mig op ad den, hen ad gangen og ind ad døren. Endnu en sovende mand, som jeg bare skal lade sove. Jeg krænger frakken af og går ud på toilettet for at inspicere mit ansigt. 
Udover trætheden, der ligger i mit ansigt i form af sorte rande, kaget pancake, hvid bundkulør og rynker, jeg aldrig før har set, er min højre kind krebserød, pletvis blodig og dækket af, hvad der ligner, bittesmå sten eller grus eller ... skidt! Jeg tør ikke røre ved det. Jeg mærker med fingeren på en grå bræmme i min pande. Den er øm. I morgen er den nok blå. Den må stamme fra da mit hoved ramte asfalten. Og kinden? Mit hoved må være trillet om på kinden, da de tog fat i mine ben og trak mig ud. Det er det eneste, der giver mening. Jeg vil gerne gøre noget ved det, men aner ikke, hvad man gør. I morgen. I morgen. 
Inde i værelset tager jeg for sidste gang servitricetøjet af og smider det i en bunke i hjørnet, hvorefter jeg vælter i seng. Netop som søvnen kommer rullende, og det gør den med det samme, mærker jeg et smertefuldt jag ved endetarmsåbningen, som jeg bliver nødt til at ignorere. Endaparmssmyrsli i morgen. I morgen. 
23



Min sorte søvn punkteres af en lyd, og jeg bevæger mig op ad mod lyset, der udgår fra vinduet og fortæller mig, at det er dag. Lyden bliver ved, den kommer fra min dør, og den er meget insisterende. 
»Fanny? Er du derinde?«
Jeg vågner med et sæt og og kommer op på albuen, da det synker ind, at der står en mand og banker på min dør. 
Den mand er Hanif. Jeg holder vejret. Ikke nu. Ikke Hanif nu. Jeg svinger benene ud af sengen og min hofte kvitterer med et jag så smertefuldt, at jeg både bukker og bider sammen.
»Fanny! Jeg ved, du er derinde.«
Jeg bliver siddende. Men jeg bliver jo nødt til at tale med ham før eller senere. Jeg kan bare ikke nu. Alting smerter, går det op for mig. Min hofte, min hæmorride og mit ansigt. Mit ansigt brænder. Min hofte udsender sine kendte strålesmerter op ad lænden, og de velkendte smertemissiler hamrer løs på min endetarmsåbning. 
»Det er altså ret irriterende,« fortsætter han derude. 
Det går op for mig, at døren kunne være åben. Hvad gør Keith, når han går om morgenen. Låser han ude fra? Har han fået tiltusket sig egen nøgle? Guderne må vide, hvilke former for venner, skakspil kan indbringe. Hvis jeg bliver siddende foroverbøjet og holder vejret, så går Hanif nok igen. Gå igen, tænker jeg og »sender« til døren: gå, gå, gå igen. Jeg skal nok tale med ham senere. Men ikke nu. Ikke som jeg ser ud. Ikke som jeg har det. Jeg er ikke konfliktsky. Jeg vil bare ikke tale med ham nu. Jeg føler mig så fuldstændig sårbar, nøgen, forsvarsløs. Og træt. 
»Jeg fatter det ikke!« næsten råber han. »Hvorfor siger du, at du vil tale med mig, og så vil du ikke alligevel?« Han sparker til døren og udstøder en misfornøjet lyd. Jeg holder vejret.
»Jeg har en aftale hos politiet om lidt.« Pause. »Jeg kommer tilbage i eftermiddag.« Pause. »Og jeg bliver pissesur, hvis du stadig gemmer dig til den tid.«
Hans højlydte suk trænger gennem døren, og snart også de tunge ben, som han slæber efter sig hen ad gangen. Jeg bliver siddende til, jeg ikke længere kan høre de slæbende fodtrin, hvorefter jeg langsomt begynder at trække vejret normalt. Det er endnu ikke forsvarlig at rejse sig og gå ud på toilettet, for han kunne stå derude og lure, han kunne have listet tilbage på tåspidserne. Jeg trækker benene op i sengen og sætter mig tilbage, får øje på Keiths morgen-besked, der ligger på hans pude: Kære Fanny-myre. Jeg er til møde fra otte til cirka 10, skal ordne et par ting bagefter, prøver at være tilbage v/ tolv-tiden. Tager lidt frokost med. Bliv endelig liggende. Du ser forfærdelig ud!/K
Fanny-myre? 
Dén skal jeg lige tænke over. Men det må være kærligt ment. Jeg kigger hen på døren. Der har været stille bag den i lang tid. Det må være sikkert at gå ud på badeværelset nu. Jeg krænger mig ud over sengekanten og vakler derud. Et blik på mit ansigt er nok. Jeg må til lægen. Nej, lægen må til mig. For NIA Informations Centret tredje tip i sin 10-trins tip-raket over sund aldring lyder: Bliv regelmæssigt undersøgt af en læge. Og jeg er ikke blevet undersøgt af en læge, siden Fabian sidst vurderede min hud.
Jeg sluger to Ipren og skynder mig at anbringe en klat endaparmssmyrsli mellem balderne. Vakler tilbage til sengen og griber hotellets faldefærdige telefon, mens jeg forsigtigt sætter mig. Taster receptionens nummer. 
»Det er Fanny. Vil du godt få en læge til at komme og ordne mit ansigt. Det er rødt. Og på vej til at blive pletvist gult. Jeg må have det renset, inden der går koldbrand i det. Jeg er ikke helt klar til at få det amputeret endnu.«
»Det er dyrt.«
»Det er lige meget.«
»Hvorfor går du ikke bare på skadestuen?«
»Fordi jeg ikke har lyst til at gå! Fordi de eneste steder, der ikke gør ondt på mig er albuen og øreflippen. Sørger du for det? Hvor mange er klokken?«
»Okay. Den er 12.45.«
Jeg lægger på og får pludselig ondt af mig selv. Jeg kommer ved tolv-tiden, skrev han. Det er snart ikke tolv-tiden længere. Han elsker mig ikke. Jeg krummer mig sammen under dynen og koncentrerer mig om at mærke, hvor ondt alting gør, og nu gør det oven i købet ondt i maven også, fordi jeg er sulten, og fordi Keith ikke kommer ved tolv-tiden med den mad, han har lovet. Netop som jeg skal til at fordybe mig i eget armod, rasler en nøgle i hullet og ind kommer Keith balancerende med stabler af papæsker på venstre underarm, hvorfra også en pose dasker. Han smiler og lukker døren med foden, hvorefter han sætter papæskerne på sengen og smider posen hen til mig. Jeg kigger ned i den og finder min pda, min stunkæp og min peberspray. Keith smiler skævt til mig, mens han åbner papæskerne, som han har placeret i sengens stabile midte. Laks, rejer, artiskokhjerter i marinade og et stk. focaccia.Manden må kunne læse tanker. I hvert fald fortsætter han med det ved at besvare det spørgsmål, jeg endnu ikke har stillet.
»Fra Mr. Mycroft med tak for lån.«
»Har du talt med ham?«
»Min kollega har talt med ham. Faktisk er cirka fem kollegaer i gang med at endevende deres biks lige nu.«
»Sig tak!« siger jeg og rækker grådigt ud efter et artiskokhjerte. Keith stikker mig faderligt en serviet.
»Ikke før du indrømmer, at dit ærinde på Potemkin var en fiasko.«
»Indrømmet. Og faktisk vil jeg indrømme meget mere. Jeg vil indrømme, at jeg er en fiasko som servitrice, som efterforsker og som kvinde.« Jeg kan se, at han skal til at protestere, men jeg pløjer ham af vejen med flere ord. »Jeg vil yderligere indrømme, at jeg er kæmpe fiasko som profilerings-såkaldt-ekspert, for jeg aner ikke, hvem han er, eller hvilket næste skridt til hans pågribelse, der egentlig er at tage. Men ved du hvad? Jeg kan ikke tage mig af det, for det gør simpelthen for ondt over det hele, og så tror jeg i øvrigt, at mit system har accepteret, at jeg er gået på pension. Det gider simpelthen ikke mere.«
»Stakkels, stakkels Fanny,« siger han sarkastisk, og jeg får et glimt af en reje, som netop da bliver vendt i hans mundhule. »Hvis det er sådan, du har det lige nu, så skal du have lov til det. Du får et par dage at komme dig i, så vil jeg godt bede om din hjælp igen. Jeg er derude, hvor selv en profileringsfiasko lyder som bedre end ingenting. Og i øvrigt — vi ved jo ikke, om din profil er en fiasko, vi har bare ikke pågrebet ham. Du havde da ret i, at han var færdig.«
»Det var jeg jo ikke engang sikker på,« mumler jeg.
Det banker på døren og straks spænder alle mine muskler op.
»Åbn den og se, om det er Hanif.« hvisker jeg.
»Hanif? Hvem er Hanif?« hvisker han tilbage.
»Bare åbn døren og lad, som om du bor her, og jeg ikke gør det,« hvæser jeg lavmælt og et øjeblik føles det, som om vi er gift og har været det 10 år for længe. 
Han rejser sig og småbrøler mod døren: »Jaeh?«
»Har De ringet efter lægen?« Stemmen lyder lidt pirrelig.
Keith kigger spørgende på mig, og jeg nikker heftigt:
»Ja, ja, ja jeg har så.«
Han håber og en trivelig mand i civil triller ind med en stor, sort taske under armen.
»Det er patienten,« siger Keith overflødigt og peger på mig.
»Ja, det kan jeg se,« siger lægen og sætter sig ved siden af mig og giver sig til at inspicere min kind.
»Det er en ordentlig omgang, De dér har fået, men det renser vi da bare.« Han giver sig til at rode i sin taske, mens jeg lukker øjnene og tænker på min barndoms jod.
»Gør det ondt?«
»Næh!« siger han bare uden at kvalificere det, hvilket gør, at jeg tror ham.
Jeg lukkede alligevel øjnene og nøjes med at høre ham rumstere. Snart dupper han min værkende kind med noget blødt og koldt, det er lisende og svider ikke spor. Gid han ville blive ved.
»Det var så det,« siger han alt for kort efter.
»Var det det hele?«
»Jeg er færdig med at rense, og så har jeg et trick. Det er det samme plastikkirurgerne bruger til efterbehandling af laser.«
Jeg spærrer øjnene op og smiler: »Repair. Det kender jeg godt.«
»Ja så!« siger han og smiler lumsk. Han smører den dejlige, kølige creme på min kind, og det er lige før, jeg begynder at spinde.
»De kan få lov at beholde resten, krukken er jo næsten tom. Kan købes på apoteket i håndkøb. Smør rigeligt på.«
Så pakker han sammen, mens jeg finder mit bankkort, som jeg rækker ham, hvorefter han kører det gennem sin pda.
Vi nikker høfligt til hinanden, og Keith følger ham ud.
»Resten er til dig,« siger Keith fåret og peger på tre rejer, et stykke laks, en humpel og absolut ingen artiskok. Han har proppet i sig, mens jeg sad og spandt. Desværre har den lisende behandling styrket min appetit, så jeg hugger efterladenskaberne i mig på ingen tid og beder om mere.
»Jeg har ikke tid, du må ringe efter noget room service.«
»Kan ikke. Det her hotel er kun kommet til H. Som i »hul.« Har du ikke set det hul, der i madrassen? Der er langt til R.«
»Jeg får Julie til at købe noget til dig.« Han rejser sig.
»Jamen, hvad skal du?«
»Afhøre vores Stedfar. Han er anholdt og sidder og venter på mig. Og også hans lille, grædende kone.«
»Dna’en passede?«
»Mytochondria-DNA’en passede.«
»Det troede jeg ikke, duede her?«
»Det gjorde det heller ikke, men det gør det nu. En højesteretsdommer indså til sidst, at det var spildte Guds hår, der lå rundt omkring på gerningsstederne til ingen nytte. Jeg går nu.«
Han sender mig et fingerkys og skynder sig at lukke døren bag sig. 
Jeg lægger mig tilbage i sengen og nyder smagen af den sidste reje og den kølige fornemmelse på min kind. 
Så havde de endelig givet sig, de stive briter. Ti år — eller mere? — efter de amerikanske myndigheder accepterede at bruge mitochondria var de omsider fulgt trop. En traditionel DNA-test analyserer cellekernerne, der findes i rigelige mængder i kropsvæsker og væv. Men udenpå cellekernen findes de såkaldte mitochondria, som indeholder identificerbart DNA. Resultatet er ganske vist ikke helt så præcist som cellekerne-DNA, men alligevel går man sjældent galt i byen. I hvert fald er det sjældent, at den afhørte som får at vide, at DNA’en passer, aner noget om usikkerhedsmarginen ved mitochondria-DNA, så som et rent afhøringsteknisk middel er det vidunderligt. De fleste hår fra gerningssteder er røget af uden tilstrækkeligt rod-materiale til en cellekerne-DNA, og eftersom der næsten altid er et rodløst hår at finde på et gerningssted er mitochondria-DNA uvurderligt. Hvis man har en mistænkt.
Det med hårene må TCR-morderen også have kendskab til. For der var ikke et eneste hår at finde på gerningsstederne andre end ofrenes egne og deres venners. Pludselig slår det mig. Jeg ringer til Keith.
»Hvor er du henne?«
»På vej ind ad døren.«
»Kort spørgsmål: hvorfor ringede Maitre Mycroft til the Sun klokken lidt-i-tolv?«
»Det finder jeg ud af.« Han lægger på. Det banker på døren.
»Hvad skal dagens lig have at spise?« råber Julie til mig fra den anden side.
»En sandwich med tun og mayo og en liter boblevand.«

Jeg tager pda’en op og aktiverer den. Antallet af beskeder, jeg ikke har aflyttet, har rundet de 300. Jeg checker de sidst indkomne. Alle fra Hanif, alle inden for de sidste 48 timer. Ihærdig gut. Netop som jeg beslutter mig for at ringe til Lisa eller Polly-Jean og fortælle dem, at jeg er for forslået til Sydafrika, banker det på døren.
»Kom bare ind,« siger jeg uden at kigge op. Da jeg ser, hvem der pludselsig står i mit værelse, skriger jeg højt.


23

»NEEEEEJJ!« 
Men netop som min mund er vidtåben og ifærd med at lukke det fra maven rungende nej ud, næsten blindes jeg af en blitz, der fylder hele værelset. Og så én til og endnu en for eventyrets skyld. Da jeg igen er i stand til at se andet end sorte prikker, står Hanif og smiler skævt til mig med højre hånd slattent om sin lidt fremskudte hofte, han har proppet ned i et par forvaskede denims. 
»Undskyld, men jeg hader narrefisse.«
»Hvad bilder du dig ind?«
»Ja, det spørger jeg om. Du inviterer mig til at komme, og når jeg så kommer, så flygter du fra mig. Det er narre, så det vil noget.«
»Jeg ... jeg har inviteret dig?«
»Det kan du lige pludselig ikke huske?«
»Hvad ... sagde jeg?«
»Du kan ikke huske det?« Han lægger hovedet på skrå som en snedig ræv og ser lumsk på mig.
»Jeg blev kørt ned af en bil i går, og jeg har fået en hjernerystelser. Det er ... ligesom om, at jeg ikke kan huske ret meget.« Der var jeg hurtig. Hvis jeg lader, som om jeg intet kan huske, må han lade mig være. 
»Du ser godt nok også forfærdelig ud. Men det er nu ikke, hvad jeg har fået at vide, at du blev kørt ned af en bil. Jeg synes, du skal fortælle mig, hvad der rigtig skete.«
»Hanif, helt ærligt. Jeg aner det ikke.« Jeg kigger indtrængende på ham og et strøg af usikkerhed glider hen over hans øjne. »Jeg aner det virkelig ikke.«
»Men du kan godt huske, at du ikke gider se mig?« Hans kampånd er tilbage. Jeg må få den væk.
»Jeg vil såmænd gerne se dig, men jeg skammer mig forfærdeligt over, sådan som jeg ser ud. Se dog på mig!«
»Ja, jeg sku’ ikke spænde ben for dig, det er da helt sikkert. Du er jo også en halvgammel kælling. Hold da kæft, der narrede du godt nok os alle sammen. Så gammel troede jeg altså ikke, du var.«
Jeg vælger at tage det som en kompliment.
»Men du havde jo ikke hjernerystelse, da du ringede til mig forleden aften?« Hovedet er igen på skrå, øjnene smalle. Der er ikke skyggen af almindelig menneskelighed gemt i den mand.
»Det havde jeg vel ikke, hvis jeg blev ramt af den bil i går. Problemet er bare, at jeg ikke kan huske ret langt tilbage. Jeg kan huske, at jeg tog til London for at holde ferie og tænke lidt over nogle ting--« Han afbryder mig:
»Holde ferie? Dig? Holde ferie? Den må du længere ud med.« Han kigger iskoldt på mig.
»Hvorfor tog du til London, Fanny?«
»Jeg ser målløst på ham. »Jamen, som sagt, for at holde ferie.«
»Du hader jo ferier, Fanny! Tal til mig, det er mig, Hanif, og jeg kender dig.«
»Jeg er blevet pensioneret, siden du kendte mig! Og hvad kan man ellers foretage sig, når man er pensioneret udover at holde ferie? Lad mig dog være i fred!«
»Okay, så du kan ingenting huske og heller ikke, hvad du sagde til mig i telefonen.« Betoningen er sarkastisk, næsten ondskabsfuld. Jeg nikker. 
»Men som sagt,« fortsætter han, »... så tror jeg dig ikke over en dørtærskel. Og hvis du ikke fortæller mig din version af de sidste par dage, så skriver jeg bare, hvad mine andre kilder har oplyst.«
»Jamen, hvad sker der her? Hvad sagde jeg da til dig i telefonen?« Sig det nu, sig det nu, beder jeg stille, men koncentrerer mig om at se ynkelig ud. 
»Hvis det er alt, hvad du har at sige til mig, så er det lige så fint, hvis du bare læser det i avisen i morgen,« siger han og efterlader mig med en enkel konklusion: han er ond.
»Har jeg ... gjort noget forkert?« siger jeg med en målløshed og en uskyld, der giver mig følelsen af at være ingen ringere Jeanne D’arc. »Har jeg gjort noget forkert, som du vil skrive om i avisen?«
Han nikker med store, opspilede øjne, som om han talte til et uartigt barn. »Ja, du har så. Du har gjort noget meget, meget forkert, som jeg vil skrive om til aviserne, for jeg har allerede solgt historien til The Sun, Frankfurter Allgemeinde, Corriere della Sera og--« En stemme bag ham afbryder:
»Øh — er du helt velkommen herinde?« 
Julie står bag ham og smyger sig nu forbi med en indpakket sandwich og en hel liter boblevand. Hun kigger på mig og løfter øjenbryn.
»Han er rigtig ondskabsfuld,« siger jeg og lykkes næsten med lidt fingeret gråd, der dog ender som lidt våde øjne.
»Sidste chance, Fanny!« siger han og himler med øjnene. «Fortæl mig, hvad du har gang i, og du får indflydelse på det, jeg skriver om dig.«
»Jeg HAR sagt, jeg ingenting kan huske,« siger jeg mut og piller ved sandwhich-papiret. Det slår mig, at min strategi ikke virker, og at det muligvis var en bedre ide at fortælle ham, hvad han vil høre. Men så længe jeg er bundforvirret og faktisk ikke aner, hvad han ved, eller hvad jeg sagde til ham under de famøse 53 minutter eller hvor længe det nu varede, så tør jeg simpelthen ikke.
Julie står og glor på ham. Helt ukarakteristisk siger hun ikke en lyd. Han mumler noget, jeg ikke hører, og vender så om og går. Ude på gangen råber han til mig:
»Hvis du besinder dig, ved du hvordan du kan få fat på mig.«
Julie vender sig mod mig og trækker på skuldrene.
»Han så ellers godt ud.«
»Det er ikke nok. Gamle damer som mig har brug for nogle, der også er lidt søde.«
»Nåh, ja,« siger hun. »Det er jo ikke strengt nødvendigt at opbevare dem længe nok til at afsøge deres personlighed. Skal jeg skrive det på regningen?«
Jeg nikker og bider i den kolde bolle. Så ringer telefonen. Jeg kigger op på Julie, netop som hun smyger sig ud af døren og lukker den efter sig.
Det kan kun være Keith. Jeg tager den. 
»Mycroft ringede til the Sun klokken 12.56, fire minutter før tolv, hvilket var deadlinen for den konkurrence, der ønskede det rigtige svar på Årets Polopony.«
»En gang til,« beder jeg og mærker et stykke kold bolle trille fra den ene tandrække til den anden.
»FEP udlodder hvert år en præmie til den, der kan gætte hvilken polopony, foreningen selv har valgt som Årets Polopony.«
»FEP?«
»Foreningen Engelske Poloponyer!«
Min hjerne skynder sig at give mig et godt råd: skift emne! Skynd dig at skifte emne.
»Har han tilstået?«
»Overhovedet ikke. Han nægter alt. Han har sagt, at de hår, vi har fundet i hendes lejlighed, må være af ældre dato, at hun så at sige, har slæbt dem med sig fra dengang hun boede hjemme.«
»Det kan han da ikke.«
»Det kan han da sagtens, en dommer vil bare aldrig tro ham.«
»Hvad med pengene, dem hun havde i sin bankboks«
»Vi er i gang med at gennemgå hans kassebilag. Det er klart, han har rig mulighed for sort indkomst, vi skal bare kunne bevise det først.«
»Så det er et langt, sejt træk?«
»Overhovedet ikke. Han har pure nægtet. Men hans kone har grædende tilstået. Hun er meget nem at have med at gøre, et rystende nervevrag med dårlig samvittighed. Og det er faktisk derfor jeg løber nu, for nu skal han høre hendes tilståelse.« 
Keith lægger på, og jeg får et glimt af mit ur på natbordet, der fortæller mig, at klokken er over fire. Dagen er næsten gået, og det er fint, for jeg skal absolut ingenting i dag ud over at pleje mig selv. Jeg lægger mig ned og mærker efter. Det gør ikke så ondt i kinden mere, hovedpinen er blot en stille summen. Hoften værker, men skyder ingen pile. Kun mellem balderne er der smertefuld aktivitet. Og så kunne jeg også godt trænge til at få børstet tænder. Jeg rejser mig og stavrer ud på badeværelset. Kinden ser godt arrig ud. Jeg prøver at få pancake’n renset af resten af ansigtet uden at komme i berøring med det sårede område, og det lykkes. Nu er jeg hvid og furet i den ene side af ansigtet og rød og furet i den anden. Jeg sluger en Ipren og snupper Endaparmssmyrslien og sætter mig. Slænger en gevaldig klat på kræet og stavrer tilbage med en smattet fornemmelse mellem ballerne. Sætter mig i sengen og arrangerer puderne. Jeg vil finde ud af, hvem denne Peter Lundin, som ikke er Peter Lundin, er. Jeg vil ikke lade dette være mit sidste patetiske forsøg. 
Jeg aktiverer min pda og taster mig ind i den paneuropæiske datebase, indtaster mit password og venter. Og venter. Det var da mærkeligt.
Den Paneuropæiske Database er Europas svar på Vicap, Fbis Violent Crime Apprehension Program. Det er en database, der indeholder en komplet fortegnelse over og beskrivelse af voldelige forbrydelser hvor som helst i Europa, og som stats- og lokale politimyndigheder bruger blandt andet til at koordinere deres efterforskninger. Det bruger jeg den også til. Men jeg bruger den også til så meget andet. Til at fremkalde gode indfald, nye vinkler. Men så sandelig også til at finde operatører, hvis mønstre ligner dem, der præger den sag jeg i øjeblikket arbejder på. Men jeg venter stadig. 
Nu får jeg et blinkende NO ACCESS symbol og kort efter en besked om, at dette er mit andet forsøg på at få »uautoriseret adgang«. Det dæmrer for mig, og dæmringen gør mig rasende og afmægtig..
Jeg ruller ned på gulvet, så rasende, at kun yderligere fysisk smerte måske kan formå at lægge en dæmper på mig. Jeg syder mig igennem de første 10 og holder dampen oppe til langt op i tyverrne. Kendsgerningen er, for det første, at jeg ikke længere er affilieret, og det er jeg ikke længere, så det kan mærkes. Lige nu i mine arme, mens de kæmper sig ud af 30’erne. De har skåret mig af forbindelsen. Selv pensionerede læger har stadig lov at skrive recepter ud. Men min forbindelse, min hovedarterie til information, er væk. Uden sekretær, opbakning, bagland og adgang til information, er jeg intet. Derudover er kendsgerningen den, at jeg må have forsøgt at få adgang i søvne, at den er blevet nægtet, og at jeg derefter har ringet til EFBI for at brokke mig. Heldigvis kom jeg ikke igennem. Da jeg når 55, begynder raseriet at svinde og bliver til en slags sorg, der gør mig så tung, at jeg lægger mig ned på det betænkelige gulvtæppe straks efter armbøjning nummer 60. Ikke overdrive en god ting. 
Jeg ligger lidt, før jeg kravler op i sengen og trækker dynen op over hovedet. Hvordan var det nu, jeg sagde, forleden dag. Jo, jeg sagde, at jeg ikke ville finde mig i fremtiden, at de aldrig skulle få has på mig, mig, en overlever. Jeg sætter mig op og kigger ned ad mig selv. Ligner jeg en overlever? Mit silkeundertøj er skam nydeligt, men hvis jeg nu går ud og kigger mig i spejlet, vil det så ikke fortælle mig, at de har fået has på mig? At jeg ser sådan ud, fordi jeg er en latterlig, gammel hattedame og ikke nogen verdenskendt profileringsekspert, en der vil, men ikke kan. Længere. 
Hvad var det, jeg ville? Jeg ville ind i den paneuropæiske datebase og lede efter lignende sager inden for en rimelig tidshorisont. Men dér har Keith jo allerede været uden at finde noget. Så hvorfor skulle jeg kunne? Fordi det plejer jeg at kunne. Men plejer går slet ikke længere. Hvis jeg skal bevise, at jeg stadig duer til noget, må jeg gøre det fra liggende stilling, om jeg så må sige. Jeg må gøre det fra en position, der er ringere end nogen, jeg nogensinde har befundet mig i.
Det gør jeg bare, siger jeg og mander mig op, selvom min krop nu føles som om den er lavet af gråd. Jeg taster mig ind på en normal net-forbindelse. Ringere stillet, såret og ældgammel, skal jeg alligevel være bedre end. Okay, så er det sådan. Jeg henter den søgemaskine, som Rosa altid bruger, og taster hans navn ind. Så går tiden i det mindste med det. En enkelt søgning fortæller mig, at der er mange Peter Lundin’er i omløb i alle europæiske stater. De første 10 hits vedrører en nyrespecialist ved navn Peter Lundin, der er søn af en nyrespecialist ved navn Peter Lundin, som døde i 2001. Jeg kan slet ingen referencer finde til dén Peter Lundin. Men masser af andre med præcis samme navn. Hvad var det, jeg ønskede at undersøge? Navnet. Han har valgt at kalde sig Peter Lundin af en grund. Ikke fordi han er den Peter Lundin, som jeg kender, fordi jeg kender navnene på alle adfærdsafvigende mordere i alle lande. Det skyldes heller ikke — kun — at han har kendskab til den mand, man gav en livstidsstraf, der for to år siden blev omgjort til 12 år. Men det kunne rent faktisk skyldes, at han hedder Peter Lundin. Det var den med mælken i køleskabet én gang til. Jeg finder adressen på British Telecom og kan få sekunder efter konstatere, at der alene i the Greater London Area findes ikke mindre end tre mænd ved navn Peter Lundin. Hvor mange findes, der så ikke i hele staten?
Jeg ringer til Keith.
»Jeg skulle lige til at ringe til dig.«
»Jeg troede, du sad midt i en afhøring.«
»Min kollega har overtaget, jeg er ved noget andet. Hvad vil du?« Kort for hovedet. 
»Hvad nu hvis morderen rent faktisk hedder Peter Lundin? Hvad nu hvis alt, vi ved om ham er lige ud ad landevejen og sandt?«
Keith stønner afmægtigt ind i røret: »Herre du milde, tror du ikke, vi allerede har forhørt de cirka ni Peter Lundiner, der findes i hele Sydengland?«
»Undskyld, men det har du jo ikke sagt, vel?«
Jeg lægger på. Nu gider jeg ikke mere. Nu kan det være lige meget. Og Keith er oven i købet begyndt at bide ad mig. Han kan rende mig noget så grusomt. Nu vil jeg bare sulte mig ihjel eller dø af kedsomhed. Jeg skal lige vente på at kinden er lægt, så er jeg gået. Jeg vil ikke dø, som jeg ser ud nu. Bare sove. Om lidt står jeg op og tager en sovepille. Måske er jeg i bedre humør, når jeg vågner. Ellers tager jeg bare en sovepille til. Og så én til. Og når jeg så igen ser normal ud, så tager jeg hele glasset. Jeg står ud af sengen og går målrettet ud mod badeværelset, men er ikke nået længere end til døren, da telefonen ringer. Modstræbende går jeg tilbage. Det kan kun være Keith. Og det eneste, han vil, er at give mig en undskyldning og sige, at jeg er den bedste, det største, det kønneste og det klogeste, der nogensinde har gået på to ben i London.
»Jaeh,« siger jeg fuld af angst. Måske vil han bare skælde mig mere ud, vade lidt mere i, hvor banale mine geniale indfald i virkeligheden er. 
»Pak lige en weekendkuffert, jeg kommer og henter dig om 10 minutter.«
»Hvor skal vi---« længere når jeg ikke, før telefonen dutter i øret på mig. 
Hvad skal jeg så mene om det? Måske er det bedre end at tage en sovepille? Måske skal vi på en romantisk weekend-tur til et eller anden slot i højlandet? Hans stemme lød nu ikke meget i retning af noget romantisk i et højland. Og han spurgte ikke engang, om jeg havde tid! Eller lyst! Han tager mig bare for givet. Jeg ligger der på min seng og kan til enhver tid afhentes til et hvilket som helst formål, lader det til. Som et gammelt Hammond-orgel, der gerne vikarierer som serveringsvogn. 
Hvis jeg er utilfreds med det, hvorfor står jeg så lige nu og pakker den weekend-kuffert?
Og mit ansigst, åh nej. Jeg vil ikke ud i dagslyset uden pancake, han må ikke se mig uden. Jeg kigger hen mod vinduet og ser, at der ikke er meget tilbage af dagslyset, og husker, at Repair faktisk findes med farve, i nuancerne clair og doré, lys hudfarvet og mørk hudfarvet. Jeg ringer til Julie i receptionen. Om hun kan redde mit liv? Om hun kunne stikke ned på apoteket efter en krukke Repair i nuancen doré?
Det kan hun ikke, siger hun. 
Det skal hun, råber jeg. Det gælder mit liv.
Nå. Men så må hun bede Tim om det. 
Jeg ved ikke, hvem Tim er, og jeg er også ligeglad, bare HUN kommer op med det.
Det kan lade sig gøre. Jeg lægger på, pakker min toilettaske og sætter mig til at lægge mascara på mine øjenvipper, mens jeg venter. Det burde jeg egentlig vente med at gøre til efter, jeg havde påført et lag Repair i nuancen doré, men tiden er knap og Keith må under ingen omstændigheder se mig uden både mascara og kulør.
Jeg er langt inde i den gris øjenskygge på mine øjenlåg, da jeg høre nøglen i døren.
»Er du klar?« spørger han fra døråbningen.
Jeg ryster på hovedet. »Julie er lige på apoteket efter noget medicin til mig, men ellers er jeg klar.«
»Julie sidder lige neden under. Hvorfor sidder du i mørke.«
»Jeg synes, det passer til, at jeg ingen anelser har om, hvor vi skal hen og hvorfor.«
»Vi skal til Devon. En mand ved navn Peter Lundin blev tirsdag aften fundet dræbt i sin seng, liggende på sine bagbundne hænder, tæsket ihjel med et instrument, der sagtens kunne være en golfkølle.«
24


Når trafikken er sparsom, og pedalen er i bund, kan det godt lade sig gøre at køre til Yelverton på 3-4 timer. Men Keith skulle absolut ud af London midt i myldretiden, og jeg, som havde måttet lade mig nøje med et par skaldede rejer og to artiskokbunde, måtte absolut have aftensmad, før vi ramte den udgående motorvej. Han tog det pænt, som man må kunne forvente af en mand, der med få minutters varsel hiver en såret soldat ud af sengen og beordrer hende ud på en længere march. 
Det er lykkes mig at mildne min fremtoning gevaldigt med Repair i nuancen doré, og da jeg er blevet tanket op med hvidløgssnegle, hvidløgsflute, en enkelt flaske Valpolicella og to Ipren, indtaget i hast på en restaurant ved navn St. Jacques, er jeg ganske godt selskab for en passende mild mand, der lejlighedsvis under lange, lige strækninger lægger sin varme hånd beroligende på mit lår og dermed lover godt for fremtiden.
Han har givet mig et chartek med fotografier, men eftersom det er mørkt, har jeg ikke kigget på dem.
»Hvorfor checker du ikke de fotografier?« spørger han over en time inde i turen og efter en længere tavshed.
»Så må du tænde lyset. Jeg kan altså ikke se i mørke«
»Der ligger en Maclite i handskerummet.«
Den snupper jeg, tænder den og dykker så ned i en stak sort/hvide fotografier af en gammel, snusket mand, der ligger død på en smal divan og igen fortæller mig, hvad der sker med huden, når man bliver gammel. Han minder mig om min gamle forhenværende gartner og hans hængehud, som jeg fik nærkontakt til, da han engang forsøgte at voldtage mig med en grensaks. Hudgardinerne er specielt voldsomme i leddene og ved maven, og hans penis ligner en mummificeret rodfrugt. Han ligger på sine bagbundne hænder, har jeg fået at vide, ligesom pigerne, men på de første mange fotografier kan jeg kun se, at benene er bundet sammen. På de sort/hvide fotos ligner de blå mærker sort/grå plamager, men der er mange af dem. 
»Det er Peter Lundin?« 
Keith nikker.
»Hvor gammel er han?«
»64.«
»Hvad ved du om ham?«
»Der er vist ikke så meget at vide ... han har et landsted uden for Yelverton, eller rettere: en faldefærdig rønne, noget af et lokum. Han bor der alene. Han har haft en kone på et tidspunkt, men hun forsvandt, »gik hjemmefra« har han fortalt politiet, da en nabokone over for dem undrede sig over ikke at have set Mrs. Lundin i lang tid. Rygterne vil vide, at han ikke var så god ved hverken dyr eller mennesker. Men de fandt aldrig et lig. Til gengæld fandt man i hans stald samtidig med ham liget af to heste, der var sultet ihjel og yderligere tre, der var lige på nippet til det. Stod i møg til haserne, ved at besvime af sult. Han — eller de — havde en søn, som også hed Peter, Peter junior, som forsvandt fra egnen — eller fra jordens overflade — kort efter moderen også forsvandt. Politiet i Devon har forsøgt at spore sønnen, og de er stadig i gang, og det er London også. Det kan ikke være andre end den søn.«
»Så politiet i hele England leder efter en mand ved navn Peter Lundin — junior?«
Keith lavede en lyd, der lød som ja.
»Han kan jo have skiftet navn?«
Endnu en lyd, der lyder som ja. Og en tilføjelse: »Det er med i beregningerne. Det er til at finde ud af.«
»Hvor gammel er sønnen?« 
»Ved det ikke, men mon ikke han har alderen?«
»Du mener mellem 25 og 35?« Han refererede til standard-profilen.
»Ja, mon ikke.«
»Hvad ved du mere, om Peter Lundin den ældre og afdøde?«
»Ikke så meget. Han plejede at passe golfbanen ved Forestdale Hotel i Yelverton. Har du læst retsmedicinerens rapport?«
»Jeg vil helst ikke læse mere lige nu, ellers bliver jeg køresyg.«
»Det er såmænd også lige meget. Det rækker vel for os, at han blev tæsket ihjel.«
»Sig mig engang — er du i dårligt humør?« spørger jeg. Han er så mærkelig fåmælt. Svarer på spørgsmål, men siger ellers ikke en lyd. 
»Næh,« siger han langsomt. »Jeg tænker bare.«
»På hvad?«
»På sagen. På min kone. På dig.«
»Hvad går tankerne ud på?« Han svarer ikke og kører en tid videre i tavshed, før han siger: 
»Ved du hvad — jeg synes, vi skulle overnatte på en lille kro, jeg kender, en times kørsel fra Yelverton. Vi vil under alle omstændigheder først være fremme ved 11-12-tiden, og jeg hader de der kæde-hoteller. Hvis vi overnatter på Harrabeer House og står op klokken syv eller otte, er det alt rigeligt, Hvad siger du?«
»Fint med mig, du bestemmer.«
Vi kører videre i tavshed. Jeg nærer mig for at spørge yderligere til hans tanker, regner med, de kommer, når han har lyst til at formidle dem videre. Igen rammer hans håndflade mit lår og sender varme stråler gennem dem. Fornemmelsen af ham giver mig sorte prikker for øjnene. 

Jeg ved ikke, hvor længe vi har kørt gennem mørket, det kan være en time, det kan være to eller tre, men nu drejer han ind på en gammel landevej, der er så smal, at vi må ud til siden og holde, hvis vi møder en modgående bil. Der er tæt hæk på den ene side af vejen, marker på den anden. Hækken afløses af et stendige, og han sænker farten og drejer kort efter ind på gårdsplads foran en oplyst kro, der tilsyneladende ligger gemt i det bugtende landskab. 
Harrabeer Country House er et gammelt kampestens hus, hvor varmt, gult lys flyder ud af noget, der ligner staldvinduer. Det mindede mig om The George i Norton St. Philip, hvor jeg elsker at spise white bait, og det minder mig om Gast- und Tafernwirtschaft Andreas Hörger bag granerne på den bayerske prærie nord for München, hvor Wast og jeg spiste dyrefilet. Jeg kan med det samme mærke, at Harrabeer er ét af de steder, hvor jeg falder ned i en skakt i mig selv, jeg ellers sjældent besøger, og Keith, der lige nu åbner en massiv egetræsdør for mig, er måske den tredje mand i mit liv, jeg har lyst til bruge, men ikke smide væk bagefter. Den anden var Wast. Han sender mig stadig julekort. Han opgav mig efter tre års hed kurtiseren på langdistance og giftede sig med en advokat fra München. 
Jeg ville gerne, jeg kunne bare ikke tage det skridt. 
Keith står henne ved en receptionsdisk, der også ligner massivt egetræ, og jeg står her midt i et lavloftet indgangsparti med træ rundt om mig og tænker, at hvis Keith spurgte, om jeg ville giftes med ham, leve med ham i medgang og modgang det sidste stykke af mit liv, så gjorde jeg det. Jeg kan ikke sige, jeg forstår hvorfor. Men sådan er det. 
Vi går op ad en trætrappe, der knirker, han foran mig, med en weekendtaske i hver hånd, hans og min. Jeg klamrer mig til gelænderet, for min hofte værker, og jeg sender mine Ipren, der ligger i weekendtasken, en kærlig tanke. Han foran mig, jeg prøver at holde trit med ham, nu hvor han går hen ad en lang, tæppebeklædt gang, hvor gulvet også knirker. Jeg prøver igen at få færten af hans kropslugt. Stoffet i hans frakke falder flot, når han går, hans nakke er noget, jeg må røre, og det gør jeg nu, hvor han stopper foran en dør og sætter nøglen i og drejer om. Han vender sig mod mig og sender mig et vemodigt blik, jeg ikke kan tyde, da jeg lader min hånd stryge hen over hans nakke og ned over hans kind. Men han låser op og går ind. Jeg kan ikke mærke min hofte mere, jeg tænker kun på ham og det mærkelige, der lige nu sker mellem os, og som har været ved at ske under hele den lange tur herop, det hans varme håndflade på mit lår så længe har lovet mig. Han sætter taskerne ved en stol ved væggen og smider frakken. Det dunker i hele min krop nu, og jeg føler mig let og ør og forhekset, og jeg kan se, at jeg ikke er alene, for det, der sker, det sker mellem os, jeg kan se det på hans blik, hans indtrængende blik, høre det på hans tavshed, mærke det i luften mellem os, den er elektrisk, ladet, mættet med alt det, vi begge to så gerne vil og så længe har villet. Det er en rus af billeder og fornemmelser, som på en stofomtåget stumfilm, hans hud, hans ånde, hans arme omkring mig og hans hænder over alt på mig, som om han ville eje mig inden i sig, som om jeg ville eje ham inden i mig, hans læber er bløde, hans kinder er ru, hans øreflipper er bløde mod min mave. Jeg æder og indsnuser alting og hvert stykke af ham, som var det sidste gang, jeg lapper ham i mig og trækker ham til mig, længere og længere ind, alting længere og længere ind, og det må aldrig holde op, det skal altid blive ved sådan. 
Det bliver ved efter skrigene, ømheden fortsætter, massiv som egetræet. Vi strækker fornemmelsen, tiden, os to sammen, indtil jeg ikke længere kan lyve for mig selv. 
Det var så aller sidste gang. 
25

 

Magien er væk, da vi vågner. Den sidder stadig i vores lemmer, mens vi langsomt og stadig viklet ind i hinanden kommer op af søvnen, men Keith sender den væk med et smæld, da han sætter sig op og gnider sig i øjnene:
»Åh, for fanden, hvad er det dog, vi har gjort?«

Det vemodige blik, han sendte mig i går og som jeg ikke umiddelbart kunne tyde, det forstår jeg nu. Han sørgede. Han var bukket under, han havde sine principper, som han vidste, han stod for at måtte svigte. Derfor sørgede han, allerede før han havde syndet.

Jeg siger ingenting, men triller om på siden med ryggen til ham. Han rejser sig, jeg hører ham mosle rundt med sin weekendtaske, tage noget ud og marchere ud på badeværelset, hvor han opholder sig i lang tid. Jeg ligger og bliver iskold og kynisk igen, for skal jeg nu til at trøste ham? Stakkels Keith, der kunne ikke holde nallerne væk! Min hofte gør rasende ondt, så jeg kravler ud af sengen og går usikkert hen mod min taske, hvor jeg finder glasset med Ipren, snupper to og tørsluger dem. Keith kommer ud med håndklæder viklet om sig, og jeg smutter uden et ord ind på badeværelset, som er godt dampet til, og skynder mig at sluge lidt vand, så Iprenerne ikke bare bliver ved at sidde og blokere mit spiserør. Så gør jeg resten: bad, endaparmssmyrsli, hudrensning og pålægning af nyt lag.
Da jeg, ligeledes viklet ind i håndklæder, kommer ud, sidder han på sengen med hånden hvilende i sine håndflader og albuerne på sine lår. Et stilleben: mand med bondeanger. Synet af ham gør mig rasende. Jeg lægger mig ned for enden af sengen og stemmer op med armene. Og så raser jeg gennem tallene, sammenbidt, til jeg når de 60, stadig med håndklæderne om mig. Han siger ikke en lyd. Da jeg er færdig, sidder han der stadig i de dér selvmedlidenhedens halvflæbende gevandter, og nej, jeg gider ikke sige: 
»Hvad er der i vejen, søde?« Eller: »Er det noget galt, min ven?« Og jeg er heller ikke så dum, at jeg sætter mig ned ved siden af ham med armen over hans skulder og »forstår« ham i stilhed. Han kan sidde dér med sin bondeanger og angre så længe, han vil, for nu går jeg. Jeg ifører mig en marineblå spadseredragt og et hurtigt pust »Femme«, snupper min taske og forkynder iskoldt:
»Jeg går ned og spiser morgenmad nu. Vi skal se at komme af sted,« 
Jeg smækker døren efter mig, måske lidt for hårdt, og så er jeg bare en lyd, der er forsvundet.
Spisesalen ligner en pub, men lugter heldigvis ikke som én. Gulvet er af sten, og der skal en kæmpetraktor til at vælte bordene, som igen er af massivt træ.
Jeg har netop afgivet min bestilling — bacon, eggs, crispy toast — da jeg ud af øjenkrogen ser ham komme vaklende med en krop, der bærer sorg, og sætte sig tungt i stolen over for mig. Jeg lader, som om jeg er opslugt af retsmedicinerens rapport og ignorerer ham. Jeg kan mærke, hvordan irritationen banker adrenalinet rundt. Han bestiller, jeg hører ikke hvad. 
»Hvad er der i vejen med dig?« Hans stemme er øretæveindbydende. Den siger: For det er jo mig, der har det dårligt. Se, hvor dårligt jeg har det.
Jeg kigger distræt op. »Jamen, der er da ikke noget i vejen,« svarer jeg med påtaget forvirring. 
Jeg vender mig igen mod rapporten og mumler til ham: »Dødsårsagen var hjernekontusion forårsaget af slag med stumt instrument.« Det er så meningen — hans mening — at jeg nu skal spørge ham, hvad der er i vejen med ham. Men det gør jeg naturligvis ikke. 
I stedet fatter jeg kniv og gaffel, idet min mad med perfekt timing netop da lander foran mig. Jeg spiser koncentreret, men kan mærke hans blik på mig. Hvis han siger noget, skriger jeg. Han siger ikke noget, for nu lander hans mad. Vi spiser i tavshed. 
Da jeg er færdig, dupper jeg læberne med damaskservietten og undskylder mig, hvorefter jeg går ovenpå og checker mit ansigt i spejlet, der nu ikke længere er dugget. Man kan kun skimte det røde ganske svagt under laget af Repair. Jeg lægger mine toiletsager i weekendtasken og hanker op i den, går nedenunder og fortæller Keith, at jeg venter i bilen. Jeg skutter mig. Det er koldt udenfor, og der er koldt inde i bilen. Det er efterår i Devon.
Jeg har kun siddet der ganske kort, da han stiger ind og sætter nøglen i tændingen. 
»Du er sur over et eller andet,« siger han mat, da han drejer nøglen om. »Har det noget at gøre med i går?«
»Jeg har ingen problemer med i går,« siger jeg med en snert og stirrer lige ud af vinduet. »I modsætning til dig,« kan jeg ikke lade være med snerrende at tilføje. Så buser han ud med det, selvfølgelig gør han det: 
»Jeg har det bare forfærdeligt over at have bedraget min kone.« Han bakker ud gennem gruset på gårdspladsen.
»Jeg gider ikke høre på det flæberi!« hvæser jeg. 
»Nå, det er derfor du er rådden,« siger han hånligt. »Du er jaloux, fordi jeg har det dårligt over at have bedraget min kone. Du er sgu jaloux på min kone. Gud fader i skuret!«
»Jeg er »rådden«, som du kalder det, fordi jeg synes, du er en tøsedreng, og jeg hader det, når granvoksne mænd har bondeanger. Det er ynkeligt. Det er simpelthen ynkeligt.«
»Jeg har aldrig før bedraget min kone,« siger han sammenbidt, »og jeg har meget, meget dårlig samvittighed. Det kan du mene om, hvad du vil.«
»Du burde i stedet have haft meget, meget dårlig samvittighed over at have fantasier om at bedrage din kone.« Der kommer næsten damp ud af mine næsebor nu. »Det her er et glimrende eksempel på stupid maskulin logik — at det er ok at bedrage sin kone i tankerne, men ikke ok rent faktisk at gøre det. Din krop har bare gjort det, du hele tiden har drømt om. Det, du har gjort, er bare at udføre en kropsfunktion. Det er drømmen, der er synden. Efter min mening er mænd, der glade forkynder, at de får appetitten ude men spiser hjemme, noget af det dummeste, der findes.«
»Det kan man jo ikke styre, Fanny, hvem man fantaserer om. Jeg har overskredet en grænse, jeg ellers altid har respekteret, og det har jeg det dårligt med.«
Dér sidder den mand, jeg så sent som i går ville giftes med, så sent som i går begærede med hud og hår, og han er i virkeligheden bare en forvokset, latterlig, angrende tøsedreng!
Keith svinger bilen ud på den store vej og sætter farten op. Han sidder og ryster på hovedet, mens han stakåndet fortsætter:
»Jeg kan jo ikke forlade hende, vel? En kvinde på 50 år? Hvad skulle hun så stille op, hun kan jo ikke gå ud og finde sig en ny mand, vel? Det kan jeg da ikke. Vi er jo også gode venner. Hun er min gode ven. Sådan behandler man da ikke sin gode ven. Jeg gør i hvert fald ikke.«
»Du har tydeligvis glemt, hvor gammel jeg er,« siger jeg surt, selvom jeg i samme sekund beslutter, at han er god nok. Hun kunne være mig. I et andet liv kunne hun være mig. I et andet liv kunne jeg være den tro kone, der trofast sad og ventede derhjemme på min mand, der nogle gange kom og andre gange ikke, ikke fordi han var ude at svigte mig, men bare fordi han var på arbejde. I det andet liv ville jeg virkelig sætte pris på at være gift med en mand som Keith. 
»Det er da også noget helt andet med dig. I kan ikke sammenlignes. Du ser jo... du virker jo ... « 
Han fuldender aldrig sit udsagn, og det er jeg glad for. Jeg har tilgivet ham med hjernen. Men min krop er stadig principielt irriteret over optrækket til flæberi, som jeg er sikker på, kun min aggressive adfærd afholdt fra at blomstre i fuldt flor. Jeg gider ikke tale mere med ham. Specielt ikke om hans kone. Så jeg tier stille en rum tid, og han tier med. Efter en lille time er jeg faldet ned og er begyndt at føle mig mat og træt. Vejskiltene fortæller, at vi nærmer os Yelverton, så jeg beslutter mig for at småblunde lidt, inden jeg skal til at være frisk for alvor. 
Keith fisker pda’en op af lommen og indtaster et nummer. 
»Keith Knight,« siger han med sin officielle stemme. »Vi er hos jer om et kvarters tid, kunne jeg samle dig op udenfor — ja, jeg ved godt, hvor det er, jeg har været her før.«
Jeg småblunder en tid, der føles som et par sekunder. Mærker et koldt vindpust, da bilens bagdør åbner sig, Orker ikke at sige goddag, lader, som om jeg sover dybt. Keith fortæller, hvem jeg er, han bruger ikke ordet »pensioneret«, men fortæller bare, at jeg Dr. Fanny Fiske, forhenværende-hvad-jeg-nu-er. Tak, Keith, det får du to point får. De har en fælles bekendt, hører jeg gennem min halvlur; jeg kan godt lide hans stemme og den sjove, bløde dialekt, de bruger i Devon. Det lykkes mig vist at falde i en alvorlig, dyb søvn, før vi når ud til Peter Lundins landsted. 
Keith vækker mig ublidt ved at ruske mig i skuldrene, men det, der virkelig generer mig, er den kolde luft udenfor. Det er virkelig blevet efterår, og jeg har kun min tynde frakke på. Syvende »tip« i NIA Informations Centers ti-trins tip- raket over »sund aldring« siger: Undgå at udsætte dig selv for kulde.
 Jeg stiger ud alligevel og giver hånd til en kriminalbetjent ved navn Richard Banks, hvis stemme er pænere resten af ham, der bare er en engelsk mand: kæmpemæssigt fremskudt midterparti, veg hage og så videre. Jeg kigger mig omkring. Det er det mest, brune landskab, jeg i mit liv har set. Brune pløjemarker hele vejen rundt om mig, så langt øjet rækker, og her hvor jeg står, er der bare mudret, brun-mudret. 
»Hvor vi henne,« spørger jeg, stadig ikke helt vågen.
»Midt mellem Bere Alston og Yelverton,« svarer Keith. Som om det siger mig en pind.
Vi går forbi en mødding, der ser gammel ud for mit utrænede mødding-øje, og ind i en mørk, lavloftet stald, hvor liget af tre mindre heste ligger på gangen. Hestene er afpillede, og deres knogler stikker ud, deres pels er tottet, og det er et sørgeligt syn, selv for en person, der ikke har hang til dyr, men som samtidig altid har haft den indre regnetabel, der siger, at jo mere umælende offeret er, jo større et svin er bødlen. Richard Banks fortæller, at de tre heste, som endnu kun var halvdøde af sult, var i en så dårlig forfatning, at de måtte aflives. Han vinker os hen mod tre bokse for enden af stalden, resten er optaget af, hvad Banks kalder, »spiltove« til køer. De tre bokse for enden, fortæller Banks, var oprindeligt kalvebåse. Jeg kigger ned i den første boks og ser et cirka 80 centimeter højt lag svuppende møg. Banks vinker mig videre til næste boks, hvor liget af to heste ligger, den ene med hovedet på den andens flanke, også de to på et højt og stinkende lag møg. Det er for meget for mig, jeg går ud i den friske luft, når lige at opfange, at den tredje og sidste boks øjensynligt blev brugt til opmagasinering, i hvert fald fik jeg et glimt af to gamle cykler og noget, der lignede en sammenklappet barneseng. 
»Utroligt at ingen har rapporteret det her til os,« hører jeg Banks sige. Han er på vej ud med Keith i hælene. Vi går om på den anden side af stalden til stuehuset, en ruin, der ikke engang har været forsøgt malet i de sidste 80 år. To vinduer mangler, ser jeg, og der er blevet sat noget alt for tyndt plastik for dem. Det ene stykke flagrer i vinden. Banks løfter den gule crime scene afmærkning for os og skubber så en vind og skæv hoveddør op. Der er lige så koldt indenfor som udenfor og lige så trøstesløst som i stalden. Rod, snavs, mug. Banks guider os gennem et tilsølet køkken til et stort rum, hvor der midt i står et havebord med 2 plastic-fletstole ved. På bordet, der er dækket af en fedtet voksdug, står gamle tallerkener, åbne dåser og ølflasker. Rod, snavs, mug. Vi går videre gennem noget der med sofa, to stole og et vakkelvornt kaffebord alt sammen lige så brunt som markerne omkring stedet, kunne være en dagligstue, hvis indtrykket af rod, snavs og mug ikke havde været så fremherskende. Banks åbner en lysebrun trædør i stuens fjerne ende og stiller sig i døråbningen.
»Det er herinde,« siger han og peger ind i et mørkt værelse. Det er et trangt, lille rum, men alligevel er der i hver side plads til to smalle divaner, der ser ud til at gemme på jernfjedre. Det er de eneste møbler. Det ligner en celle. Et sted, man sidder for at tage sin straf. 
»De ægteskabelige gemakker,« siger Banks fuld af afsky. Jeg lukker øjnene og prøver at forestille mig, hvordan det må være at være barn i sådan et hus, der emmer af straf, af mørke, forfald og ødelæggelse. Rod, snavs og mug. 
»Er der et børneværelse?« spørger jeg efter en tid, hvor vi bare har stået ordløse i den mørke celle.
»Der er ikke flere rum end dem, jeg har vist jer,« svarer Banks og tilføjer, da en prås går op for ham: »Nårh! Du mener, fordi de har en søn, men han er jo voksen nu.«
»Boede de her ikke dengang, han var lille?« vil jeg vide.
»Jo, det gjorde de da.«
»Hvor var hans værelse så?« 
Han trækker på skuldrene, som om det var uvæsentlig. »Måske sov han i stuen, det er der mange børn, der gør.« 
Men nu er kendsgerningen jo den, at jeg kender den mand, der blev myrdet på den smalle divan i dette trange, mørke rum. Han kunne være far til alle mine drenge. Hans rod, snavs og mug er videregivet til hans søn. Så spørgsmålet kommer af sig selv:
»Er der kælder til huset?«
»En lille viktualiekælder og et fyrrum.«
»Vis mig det.«
Richard Banks sender Keith et hastigt blik og går så gennem døren til dagligstuen og ud i køkkenet, hvor en lille trappe fører nedenunder. Viktualiekælderen, som trappen munder ud i, er måske to kvadratmeter stor og en hvælving fører ind til det vindueløse fyrrum, hvor vi bliver nødt til at tænde lyset for at se en hånd for os. Fyrrummet vikarierer også som redskabsrum, men det har ikke været brugt i mands minde. Det flyder med gammelt værktøj på træbordet ved siden af det store fyr. Og der er støv. Laget af støv må have årtier på bagen. Der hænger en sadel på en sadelknægt, nogle gamle hestesko ligger i et bundt nedenunder. Bag bordet står en stribet harmonikaseng, som vist også hedder en drømmeseng. 
»Hvad vil du hernede?« spørger Banks og tripper lidt.
»Du vil blive overrasket over, hvilke historier dette fyrrum kunne fortælle, hvis det kunne tale.« Jeg finder en lille sok bag drømmesengen, grå og næsten tottet af støv. Jeg viser dem den. 
»Vi står lige nu i Juniors værelse. Det ville være lærerigt — for dig, Banks,« siger jeg, »at se resultatet af en luminol-test hernede. Det ville få dig til at forstå, hvorfor Lundin junior myrdede sin far. Men det vil selvfølgelig ikke hjælpe dig med at fange ham.«
På gerningssteder bruger man fortrinsvis luminol til at kunne se blod, der er blevet vasket væk. Helt væk er det nemlig aldrig. Luminol er et kemikalie, der lyser grønblåt, når det kommer i kontakt med blod, selv flere år gamle blodspor. Det er hæmoglobinet, det ilt-bærende protein i de røde blodlegemer, som kemikaliet reagerer på. Luminol er uhyre følsomt. Hvis én beholder indeholder 999,999 dråber vand og en dråbe blod, vil luminol afsløre den dråbe. Luminol ville få denne kælder til at gløde som et hav fyldt med alger. 
»Så langt er vi altså ikke kommet, som til at fastslå, at det var sønnen. Det har vi slet ikke belæg for,« siger Banks og måler mig med øjnene.
Jeg trækker på skuldrene og gennemgår en metalreol med kasser fulde af gamle søm, armaturer, værktøj. Hvis jeg ikke havde set det her så mange gange før, ville jeg have sagt det samme som Richard Banks. 
»Det er Ed Kemper én gang til,« siger jeg henvendt til Keith og håber, han forstår hvad jeg mener. Jeg linder på en trækasse i reolen og finder en barneundertrøje i størrelse cirka tolv år og trækker den ud. Den er fuld af sorte striber på ryggen. Jeg kaster den hen til Banks.
»Send den til analyse, og hvis det ikke er 20 år gammelt blod, så må du kalde mig ...« Jeg opgiver at finde på noget snedigt at sige, om hvad jeg så er. »Eller lad være, hvis du ikke vil lære noget.«
Keith træder over ved siden af mig og kigger interesseret på reolen.
»Jeg ved godt, hvem Ed Kemper var, men jeg ved ikke rigtig, hvad du mener?« siger han lavmælt. 
»Myrdede en masse tilfældige, før han tog sig sammen og gik tilbage og ondulerede sin mor, som han hele tiden havde ønsket.«
»Du mener, at Junior først myrdede pigerne og så, da han havde fået mod nok, gik han tilbage og myrdede sin far, som han hele tiden havde ønsket?«
Jeg nikker. 
I slutningen af 1970´erne, før jeg gik i gang med min doktorafhandling om seriemorderes typologi, udførte jeg sammen med de nu afdøde John Douglas og Bob Ressler interview med omkring 21 seriemordere i fængsler og institutioner overalt i USA og kortlagde deres psyke, deres barndom, deres modi operandi, deres signatur — alt. Ed Kemper var én af de fyre, jeg interviewede. Han myrdede og dissekerede kvinder, han ikke kendte, før han som sagt ondulerede sin mord. Ed skilte sig ud fra flokken på mange måder; for i dag som for 10 og 20 år siden begås seriemord og serievoldtægter mod fremmede og tilsyneladende uden andet motiv, end det der findes inden i morderens hoved. Det handler hovedsageligt om magt og kontrol, og i det omfang det drejer sig om vrede og hævn, er der den forskel, at den voldelige serieforbryder af i dag ikke, eller i hvert fald sjældent, går tilbage til den person, der forårsagede vreden og siger tak for sidst, men vælger at takke en række mere eller mindre tilfældige personer, han møder på sin vej. Det gjorde Ed ikke. Heller ikke ham her. Ham her var speciel på endnu en måde: han myrder kun folk, han kender.
»Jeg er ret sikker på, at han også kendte pigerne,« siger jeg, mens jeg gennemgår en kasse rustne søm. »Af de grunde, jeg allerede har nævnt.« Jeg kan ikke lige huske de grunde, kun fornemmelsen af dem. »Det kan være en fordel.«
»Det kan jeg ikke se,« siger Keith. »Vi har ikke flere spor at forfølge med de piger.«
»Hvor længe skal I være hernede?« spørger Banks utålmodigt.«
»Lidt endnu,« råber jeg og går videre til et gammelt, fladt metalkasse til søm og skruer, der kun indeholder søm og skruer. 
»Vi ved, hvad han hedder nu, det er kun et spørgsmål om tid. Der sidder 20 mand i London og leder efter ham, mens vi står her.«
»Han har skiftet navn, han må have skiftet navn.«
»Det er ikke noget problem, det er de opmærksomme på.«
Vi roder videre, går fra kasse til kasse, gennemgår hver eneste. To kasser fulde af gamle badeværelsesarmaturer og –forhæng. Richard Banks sætter sig ud i sin bil. Golfbolde i alle farver i kasse efter kasse. Gamle golfkøller i hjørnet, for øvrigt, opdager jeg senere, som også ville have godt af en luminol-test. Kopper til klaverhjul. En stor kasse fyldt med mindre hjul, grimer. Jeg ville have elsket at fortælle mine unger rekrutter på Institut for Kriminolog, om denne sag, hvis den er, som jeg tror. Og det er den. Afvigelserne fra mønstrene er lige så interessante som de mønster-perfekte. Kernen i denne her, grunden til jeg ved, hvad der skete her, er igen arvesynden, det al voldelig kriminalitet kredser om, det første og det sidste og det væsentligste foredrag, jeg nogensinde har holdt. Når far slår søn, slår søn andre. Hvis han selv får børn, slår han også dem.
»Vi kan blive ved,« siger Keith omsider, og det er jo lige meget, hvad vi finder. Vi skal jo bare finde ham.«
»Bare?« Jeg kigger på mine hænder, som er blevet grå og tottede af støv. 
Vi går ovenpå og vasker hænder i en køkkenvask, som er dækket af et grønt lag, jeg ikke har lyst at udforske nøjere. Hvad jeg dog lige skal udforske nøjere er den barneseng, der står i stalden. Jeg har ikke lyst til at se de hestelig igen, men den gamle cirkushest inden i mig skal lige se den seng, inden jeg går.
Keith går over til Banks, mens jeg går ind i stalden. Jeg går i en stor bue uden om de tre aflivede heste på gangen, hurtigt forbi de døde heste i boks nummer to og hen til den sidste, hvor jeg med noget besvær får åbnet lågen. Sengen, en lille barneseng, er skilt ad i fire dele, gavle, sider og bund. Der er ingen madras. På begge siders inderside er ganske rigtigt sorte striber, hvoraf kun nogle — af dem, jeg kan se — er forsøgt vasket væk.
Men det er også lige meget. Vi skal jo bare finde ham.
26


 

Han var mere vred på sin far end på pigerne. Retsmedicinerens rapport taler om kæbefraktur, næsefraktur, kraniefraktur, bækkenfraktur og indre blødninger, udover den umiddelbart dræbende hjernekontusion. Alt dette er interessant for mig, men ikke for pågribelsen af Peter Lundin Junior, alias et-eller-andet-andet. Vi venter på en opringning fra London angående sidstnævnte.
Efter et kort møde i Richard Banks kontor, hvorunder Keith sætter ham ind i TCR-mordene (hvorfor aner jeg ikke!), og jeg tænker på mad, bliver vi enige om at sætte en pub-lunch til livs, før vi kører tilbage til London. Klokken er blevet vel over 13, og jeg er rasende sulten. Keith siger, at Banks anbefaler The Cadleigh Arms og folder et allerede halvkrøllet stykke papir ud over rattet og læser det. 
En hel A-4 side fyldt med kørselsvejledninger!
»Kunne vi ikke bare få noget at spise lige-meget-hvor og hurtigst muligt og så se at komme af sted?« Jeg længes efter at ligge ned i min seng på Jubilee og lade hoften komme til kræfter. Den gør ikke decideret ondt, den værker bare lidt. Men jeg har også taget adskillige Iprener siden i morges. Og jeg kender englænderes »yndlingspubs«. De ligger uvægerligt på en pløjemark, et dusin kilometer væk fra alfarvej, og turen går altid gennem den ene smalle, snoede landevej efter den anden, og man kører galt hver gang, og frokost bliver til aftensmad.
»Han siger, den er virkelig god.«
»Han taler vel om deres øl. Jeg hader øl. Og i øvrigt skal vi bare spise!«
»Mmmm. Tyskerne har ikke fundet den pub endnu. Og de har altså Devon Glory!«
»Er det en luder?« spørger jeg irriteret.
Keith starter bilen og vender øjne. »Man kan ikke tage til Devon uden at hælde Devon Glory ned i halsen. Og lige for tiden kan den altså kun fås på The Cadleigh Arms og The Gissons Arms, men sidstnævnte ligger lige uden for Bude, og der vil du vel ikke hen?«
»Og hvorfor skulle jeg ikke ville det?«
»Tilbage og op, ikke på hjemvejen.«
Jeg sukker dybt og desorienteret. »Du bestemmer.«
Han får øje på noget, standser bilen igen og forsvinder ud af døren. Få sekunder efter sidder han igen bag rattet med en sammenfoldet avis i sin jakkelomme. Jeg tror, jeg hader aviser, fordi jeg aldrig har kunnet fatte, hvordan mænd kan koncentrere sig om at læse avis i mit selskab. 
Så kører vi til Plymouth, og derfra til Exeter og derfra ad A396 mod Tiverton; Keith fløjter, jeg er sammenbidt af sult. 
»Vi skal dreje af efter Bickleigh Bridge,« annoncerer han glad et godt stykke nede ad A396. »Det siges at være den bro, der inspirerede Simon & Garfunkel til ...« og så synger han: »Like a bridge over troubled water, I will lay me down.« Jeg ymter ikke et ord, men bider gummerne sammen og prøver at koncentrere mig om landskabet, der stadig er brunt. Han bøjer sig over sedlen, som han nu holder i sin venstre hånd ved rattet. »Følg skiltet til Cadleigh og kør op ad bakke 2.5 miles--«
»Det er forbudt at bruge miles,« snapper jeg.
»...ad bakke 2.5 miles. Og lad være at lade dig afskrække af, at skiltet siger en mile, bare kør videre for det er 2.5.«
Vi kører og kører op ad bakke gennem smalle veje med hække på hver side, og jeg er lige ved at falde i søvn, da jeg mærker bilen holde stille ved en pub, der ved gud ligner alle andre, bortset fra at denne er blevet kurtiseret i næsten en time. Der holder en masse skinnende blanke fire-hjulstrækkere ude foran, der måtte tilhøre den lokale landadel. For at komme ind må vi med besvær åbne en enorm og enormt tung skiferdør, der næsten giver os hjertekvababbelse, da den smækker i som en faldgitter på et slot med et decibelniveau højt nok til at vække de døde. Den lokale landadel sidder ved en åben ild midt i pub’en iført, jeg lyver ikke, jodhpurs og halvlange grønne fløjlsbukser, der lukker under knæet.
Vi sætter os og bestiller. Keith skal have steak & kidney pie med denne her Devon Glory til, og jeg skal bare have en salat med upasteuriseret Stilton og en lokal cider. Ikke så snart har vi bestilt, før Keith tager sin avis op, blinker til mig og begraver sig i den. Men der går ikke mere end et splitsekund, før han kigger rædselsslagen op fra forsiden, som jeg altså ikke kan se.
»Shit!« siger han uden at røre sig, faktisk uden så meget som at blinke.
»Hvad?« 
»Shit!« gentager han. Så ser han ud, som om han synker med besvær, hvorefter han vender avisens forside, så jeg kan se den.
Og dér sidder jeg på forsiden, i min seng, i mit silkeundertøj, dynen over benene, munden vidtåben i et skrig, et langtrukkent nej, så vidt jeg husker. Den ene side af mit ansigt er jordbærfarvet, og selvom munden er vidtåben, og kindhuden derfor burde være udspændt, virker den slap. Overskriften larmer: FANNY FISKE JAGER FIRE-DOBBELTE MORDER
Som en enmandshær jager den nyligt pensionerede profileringsekspert, Dr. Fanny Fiske den nyligt benådede fire-dobbelte morder, Peter Lundin, som afsonede en livstridsstraf i et dansk fængsel. Nyheden kommer efter et tip fra profileringseksperten selv. “Hvis samfundet ikke vil gøre sin pligt over for ofrene, ikke kun dem, der allerede er døde, men også de fremtidige, må jeg jo beskytte borgerne i den udstrækning, det er muligt for mig,« udtaler Dr. Fiske og tilføjer: ”Jeg har jo ikke andet at lave.«
»Shit!« Nu er det min tur til at sige det. »Det har jeg da aldrig sagt.« Men jeg tænker og gyser over, at jeg faktisk ikke aner, hvad jeg har sagt til Hanif under vores betænkeligt korte samtale eller hvad min betænkeligt lange besked har gået ud på. Keith er flyttet over ved siden af mig og læser forsideartiklen med knyttede øjenbryn. 
De næste to afsnit er kun en gentagelse af det synspunkt jeg så ofte har luftet, om at folk, som ham altid gør det igen. Og så anekdoten om motorolien, selvfølgelig. Den følger mig som en hund. Jeg læser videre:
Adspurgt om Dr. Fiske intentioner, oplyser kilder i EFBI: »Det er hun ikke autoriseret til.«, mens andre kilder, som er den garvede profileringsekspert venligere stemt, udtaler: »Så vil jeg nødig være Peter Lundin. Hendes intuition er usvigelig sikker.«
Herefter følger Peter Lundins generalieblad i kortformat, og artiklen slutter med at undre sig over, hvad Fanny Fiske laver i London, når Peter Lundin menes at være i Mexico. »Det har desværre ikke været muligt at kontakte Fanny Fiske for yderligere oplysninger.« Artiklen, som for længst er flydt over på side to, er akkompagneret af endnu en, hvortil overskriften lyder: Fannys uransagelige veje og beretter, hvad jeg skridt for skridt har foretaget mig i London, kort fortalt: »blandet mig« i efterforskningsleder, DCI Knights, efterforskning af mordet på TCR-pigerne, uopfordret optrådt undercover for bagmandspolitiet iført servitriceuniform, fået tæsk af den japanske mafia og siddet og gloet på en bænk på Tottenham Court Road Station. »Hun har sagt, at hun er kommet til London, fordi hun elsker at sidde dér,« udtaler en kilde hos politiet, der gerne vil være anonym. »Men hvem er dum nok til at sluge den?« Spalten slutter med at opgive, hvor jeg kan kontaktes, hotellets navn og mit værelsesnummer.
»Shit!« prøver jeg igen. Det er ikke et dårligt ord til lejligheden. »Julie slår mig ihjel« Jeg gemmer ansigtet i hænder og bliver pludselig vred.
»Du må have sagt det til en af dine betjente!«
»Hvad?« spørger han.
»Ja, at jeg sad og gloede på en bænk på Tottenham Court Road station og alt det dér?«
»Det har jeg også. Da jeg stadig var irriteret på dig over, at du ikke ville hjælpe mig. Det virkede harmløst at sige det. Det virker grotesk i en avis. Det hele virker fuldkommen grotesk. Men det er jo ikke helt forkert. Vel? Det eneste, der er forkert, er at du har blandet dig i vores efterforskning og at du har arbejdet undercover for bagmandspolitiet.«
Keith tager sin pda frem, indtaster et nummer og lader den ringe. 
»Gavin, din gamle abe, det er Keith.« Han smiler og spørger hvordan det går og besvarer vist selv et enslydende spørgsmål. 
»Du, øh...« siger han så ned i røret, »det er da noget værre vrøvl, I har på forsiden i dag, det har jeg lige en kommentar til.«
Gavin siger noget i den anden ende, og Keith nikker. »Det er jeg helt opmærksom på, men jeg vil altså sige det til dig ... ikke? Sagen er den, at jeg har bedt Dr. Fiske om hjælp med TCR-sagen, eftersom hun er dér, man søger hen, når man ikke kan komme videre med denne her type sager, det er du med på, ikke?« Så siger Gavin igen noget, mens Keith nikker og smiler. »Dr. Fiske har intet med bagmandspolitiet at gøre, og arbejdede i en lille uge på Restaurant Potemkin af helt private årsager, som ikke har noget med nogen at gøre.« Keith griner højt, da Gavin igen siger noget. 
»Ja, det har du ret i, men hun er også en meget speciel dame.« Han blinker til mig. »Ja, hun er! Hun er interesseret i tog, ved meget om undergrunden, og ja, hun kan godt lide at sidde dernede, men hvem kan det dog interessere? Og jeg kan godt lide at sidde på lokum med min avis, sådan er vi så forskellige, og det er der da heller ingen, der gider læse om. Hvad laver du, når du skal slappe af?« Keith ryster på hovedet, mens Gavin besvarer spørgsmålet og udbryder så: »Din store, perverse gris!« Så småsnakker de om sagen, og Keith lover ham, at han snart får en god historie, hvis han lige laver nogle små rettelser til »denne mærkelige mands artikel«. 
»Du skal ikke lade de freelancere komme for godt i gang, Gavin, godt, vi ses. Cheers.« Han klikker af og kigger på mig.
»Og du ser bedre ud i virkeligheden.«
Jeg skal lige til at kaste mig i armene på dette uovertrufne stykke mandfolk, men så ringer hans pda. Han kigger på displayet og hæver øjenbryn.
»Aha. Nyt fra London.«


26


Så almindeligt et navn er Peter Lundin heller ikke. Han havde ændret sit navn i Skotland, hvor han havde boet i otte år, til Peter Langley, selvsamme Peter Langley som pr. første august i år var blevet afskediget fra politiet efter kun et halvt år i tjenesten. For vold mod overordnet, en kvinde, som han havde lagt an på, og som havde afvist ham. Volden bestod i en brækket kæbe og et forstuvet håndled.
Han havde forladt sit hjem nær Yelverton i en alder af 17, var taget til Aberdeen i Skotland, havde ændret sit navn og var blevet uddannet som berider. Derefter var han blevet fastansat på et stort fuldblodsstutteri i Glasgow, hvor han havde arbejdet i næsten 10 år. 
Hvorfor han pludselig efter et harmonisk årti i Skotland, hvor han tilsyneladende havde arbejdet med stutteriets heste til ejernes store tilfredsstillelse, beslutter sig for at tage til London og søge optagelse på Hendon Police College, melder historien indtil videre ikke noget om. 
Adspurgt om eventuelt voldeligt adfærd på stutteriet, kunne de berette, at det var der ikke noget af, tværtimod, eftersom Peter Langley »elsker heste, selv de grimme, og er noget af en hestehvisker.« (Hverken Keith eller jeg var helt klar over, hvad en hestehvisker er, men Keith ringede til Stutteriet på vejen hjem og spurgte. Han fik den forklaring, at det var én, der kunne kommunikere med heste på kropssprog, deres kropssprog vel at mærke.)
På dette tidspunkt i informationsstrømmen var der ved at være lidt for mange heste på paletten for min smag, jeg mener — poloponyer, drømme om hingstedepoter, hestelig i stalden og nu hestehviskeren fra fuldblodsstutteriet. Og så kunne jeg simpelthen ikke fatte sammenhængen mellem faderens udpinte heste og sønnens kærlighed til dem. Fra Yelverton får vi den oplysning, at ingen havde kendskab til Lundin og hans heste. Kun nabokonen på gården 7 kilometer væk, som engang imellem kom forbi med æg, kunne berette, at hun flere gange »havde været efter den gamle sure stodder« for at få ham til at lukke sine heste ud, men at det havde været så galt fat, det anede hun ikke. Ingen i omegnen kendte ham, og han var vist noget af eneboer. Forespørgsler på skolen havde beskrevet Lundin junior som en drømmende, ukoncentreret dreng, der i og for sig var velbegavet, men slet ikke fokuseret eller vågen nok til at beretttige det nydelige gennemsnit, han fik, da han som 17-årig fik sine A-levels. »Var altid usoigneret og havde aldrig madpakke med,« lød hans læreres beskrivelser yderligere. 
Udtalelsen fra rektor på politiskolen lød: »Kan overhovedet ikke huske ham, så ham har der vel ikke været vrøvl med.«
Hans forhold til kvinder? Så langt var Keiths efterforskningsgruppe endnu ikke kommet. Men Keiths mænd kunne berette, at de billeder, de sad og kiggede på lige nu, viste en veltrænet mand på 30 år, der så flot ud »på en amerikansk måde.« Jeg vidste præcis, hvad de mente. De mente, at hans hageparti ikke var vegt, at hans næse ikke fyldte det hele og så videre. Keith vidste ikke, hvad han skulle stille op med den oplysning, og jeg forklarede ham dette. 
»Lyder sgutte som en brutal morder,« var Keiths konklusion. Men dér tog han fejl, kunne jeg berette — og så gik tiden med det, og det var godt, for hjemvejen er uvægerligt altid længere end udturen. 
Det er nemlig sådan, at den vold, som en voldelig barndom planter i et menneske, kan være meget lang tid undervejs. I standardprofilen ser vi sjældent, at de folder sig ud som mordere før tidligst i 25-års alderen. Indtil da kan de afreagere ved mindre voldsepisoder, der kan rangere fra lidt rapseri til voldtægter — det kan antage et utal af adfærdsvanskelige former. Men der kan også være ingenting, indtil et eller andet — som kan forekomme helt trivielt for en udenforstående — kan være dråben, der får personens indre voldsbæger til at flyde over. Det, der omsider udløser en voldshandling, kalder vi sædvanligvis en trigger i min branche. Jeg sammenligner det tit med en allergi, selvom vi ikke helt har kulegravet, hvordan allergi opstår. Men jeg har altid forestillet mig den første allergiske reaktion, som en måde hvorpå kroppen fortæller, at den nu overgiver sig over for det bombardement af X— lad os sige græspollen — den så længe har modstået. På samme vis ser vi engang imellem, at en morder springer ud som morder, næsten som den skumfødte Venus, fra den rene og skære normalitet til det glade vanvid. Pludselig og provokeret af noget måske helt trivielt. 
En kvindes afvisning. Nu skal jeg være den første til at indrømme, at jeg bestemt ikke opfatter en afvisning af mig som kvinde som noget trivielt. Det er absolut noget stort. Helt uacceptabelt. Nok til en dyb depression. Men jeg ved også, at det bare er mig, der er helt ude i skoven. Jeg har heller ikke været stolt af den side af mig selv og tager skam hatten af for lille Tim, der formåede at sidde og grine af Deborahs meget håndfaste og ondskabsfulde afvisning af ham som mand. 

Mønstret udsiger ganske vist, at børn af voldelige forældre, den slags børn der vokser op og bliver voldelig på den måde, mine drenge er voldelige, i barndommen er præget af de tre adfærdselementer: sengevædning i teenage årene, ildspåsættelse og dyrplageri. Men mønstret er som en regel, noget der er et utal af undtagelser fra. Jeg har tit og ofte nævnt Ted Bundy som en af undtagelserne fra reglen, for denne brutale kvindemorder havde, så vidt vi ved, en lykkelig og normal barndom.
Det var fremgået af telefonbogen, at Peter Langley/Lundin havde boet i nummer 29 Denmark Street, tæt ved Tottenham Court Road stationen, i 13 måneder, men var flyttet lige efter bortvisningen fra styrken. Hvorhen var ikke godt at vide, han efterlod sig naturligvis ingen eftersendelsesadresse. Der var et PS om, at der havde været tale om en vindueløs kælderlejlighed.
Keiths gruppe var allerede i gang med at fremvise billeder af Langley/Lundin og de tre myrdede piger til pubs og natklubber i Tottenham Court Road-kvarteret med det formål, går jeg ud fra, at etablere en sammenhæng mellem dem. 
For så vidt angik Deborahs stedfar nægtede han stadig alt. På trods af DNA-beviserne mod ham, på trods af hans kone grædende tilståelse og et manglende alibi, sad han stadig stædigt i sin celle og nægtede alt. 
Således var omfanget af vor viden, da vi endelig ankom til London sent den eftermiddag. De mange oplysninger, de mange telefonopringninger havde fået tiden til at flyve, men kendsgerningen var dog, da Keith satte mig af ved hotellet, at de var meget langt fra en pågribelse af Langley/Lundin. Han vidste vel, var vores samtykkende konklusion, at politiet, efter hans mord på Peter Lundin Senior, ville forbinde mordene. At dømme efter hans tydelige signatur — dræbt i sengen ved slag med stumt instrument, liggende på bagbundne hænder, med bagbundne fødder — var det meningen, at politiet skulle forbinde mordene. Men han selv — var han ikke for længst over alle bjerge?

Jo, Keith satte mig af ved hotellet, for han skulle hjem og pakke kuffert. Hans svigerfar var netop den morgen død, og Keith måtte til begravelse i Yorkshire. Vores tid i min seng på mit lille, lusede hotelværelse var forbi.

Det regner, da jeg stiger ud, og hvis jeg havde været en vis fransk digter, ville jeg sige: Il pleure dans mon coeur comme il pleut sur la ville. Alene igen. Jeg bliver stående ved kantstenen og ser hans bil forsvinde tilbage op ad Upper St. Martin’s Lane på vej til begravelse, ja lige nu, men også lige nu og resten af sit liv, på vej tilbage til sin kone. Det slår ned i mig, som jeg vender mig mod glasdøren, at Julie nok er »glad« for at se mig efter at være blevet bestormet med journalister, der ville interview mig om min påståede adfærd og indblanding i en række sager, jeg ikke burde stikke min næse i. Der hænger nok en seddel på glasdøren: FANNY FISKE ER CHECKET UD! VENLIGST INGEN HENVENDELSER DESANGÅENDE. Men jeg kan nok bare ikke se den herfra fordi jeg ikke har briller på. Nej, opdager jeg, da jeg når døren, der hænger ingen seddel. Julie sidder derinde, kan jeg se, fordybet i et aller andet. Jeg presser døren ind og forbereder mig på at få en omgang. 

Men hun siger ingenting, Julie, da hun kigger op fra sin kryds-og-tværs, andet end hej. Jeg sender hendes hej tilbage og står lidt og kigger på hende, mens jeg venter på hendes beretning om den bestormelse, hendes lille hotel har været udsat for. Men hun giver mig bare nøglen og kigger uforstående på mig.
»Hvad ville du sige, hvis du kunne snakke?« spørger hun efter tid.
»Er der ingen beskeder til mig?«
»Ham Hanif har ringet et par gange, men ellers ingenting.«
»Ingenting?«
»Ingenting.«
27


Dagene går, som sådan nogle nu gør, uanset om man blander sig i dem eller ej.
Jeg spadserer rundt. Jeg sidder på bænke. Jeg spiser god mad. Jeg ser en film, næh, jeg ser hele to og falder i søvn begge gange. Keiths kone er kommet hjem, efter sammen med Keith at have begravet sin far. Jeg sover alene om natten, men jeg sover såmænd udmærket. Jeg besøger Crime Museum uden at få noget at vide, jeg ikke ved i forvejen. Jeg ser daytime tv og falder i søvn i sengen. Tog rasler ind og rasler ud, og jeg tilbringer timer på min yndlingsbænk. Dér falder jeg i øvrigt også i søvn. Jeg venter. Jeg venter på, at de fanger Lundin/Langley. Bare så jeg ved, at jeg faktisk har røget min sidste cigaret, og at den var tilfredsstillende. Det føles, som om jeg ikke kan komme videre med resten af med selv og mit liv, før jeg har en afslutning på cigaretten. Eller også er det bare noget, jeg bilder mig ind. Måske kommer jeg aldrig videre. Måske skal resten af mit tilbringes i sorg og forvirring, sorg over, at nu er det liv gået. Forvirring over, hvordan andre kan bære det, hvordan de stadig kan smile: Der gik det liv! Vinke! Vinke! 
Keith ringer en gang imellem og fortæller mig, hvad efterretningsgruppen laver. Der er mange ord, men der ikke noget håndfast. Kun dette, at én enkelt pub, Winford Arms på Old Compton Street, har genkendt alle fire — Lundin/Langley og hans tre ofre, hvorimod de fleste pubs i området mente at have set ham, men ikke pigerne. Bartenderen på Winford Arms mente, men var ikke sikker på, at de tre piger ikke kendte hinanden, han mente, men var ikke sikker på, at Lundin/Langley kendte pigerne. Pigerne kom der sædvanligvis med en veninde og en gang imellem med en mand, mente han uden at være sikker. Keiths hold skal nu til at drikke deres bitter der og tale med stamkunder, indtil de afdækker, hvem kendte hvem og kom sammen med hvem. Interview med pigernes kærester har  ikke kastet lys over sagen. Ja, de fik en drink på the Winford Arms en gang imellem; nej, de mener ikke at have set Langley/Lundin dér eller nogle andre steder for den sags skyld; nej de har ikke hørt navnet Peter Langley nævnt nogen sinde og kan ikke forbinde det med deres kæreste; nej, pigerne kendte ikke hinanden. Pigernes kærester var ikke en gang klar over, at de alle tre havde arbejdet på Potemkin, mere eller mindre samtidig. Med mit kendskab til Potemkin kan de have arbejdet dér samtidig i årevis uden at kende hinanden bedre af den grund.
Det korte af det lange er og bliver, at efterforskningsgruppen ikke aner, hvor manden er. 
Jeg venter.
Keith beretter også dagligt, at Hanif nu igen har skrevet om mig. Det lader til at han er i gang med en hel føljeton om Dr. Fanny Fiske. Han har bearbejdet gamle interview med mig, om dødsstraf, om arvesynden, om alt hvad jeg har udtalt mig om i årenes løb, og som har været det mindste »interessant« eller relevant for sagen om TCR-morden, relevant i følge Hanif, skal lige tilføjes. Jeg burde selvfølgelig være Hanif dybt taknemmelig, for han er vel det eneste mennesker i verden, der i øjeblikket finder mig interessant. Men det er jeg ikke engang. Han og hans keder mig. Jeg takker for interessen, men afstår fra at læse hans åreladninger.
Jeg tager mig sammen og ringer til Polly-Jean for at fortælle hende, at jeg ikke er med på Sydafrika »i denne omgang« som jeg har til hensigt at udtrykke det. Men det viser sig at være omsonst, for de to hejrer er taget af sted, og jeg fanger dem på deres hotelværelse, hvor de kan berette, at de »forlængst har opgivet mig.« 
Det har jeg også, tænker jeg, da jeg klikker af. Jeg har forlængst opgivet mig.
NIA Information Centrets sjette »tip« i deres 10-trins tip-raket over »sund aldring« siger: Hold kontakten til venner og familie og bliv ved med at være aktiv gennem arbejde, leg og fællesskab.
Jeg gør det, så godt jeg kan. 

28


Jeg vågner efter en middagslur et par dage— eller er det uger? — senere  og følte mig udhvilet. Fuldstændig udhvilet. Ingenting gør ondt nogen steder. Min krop er let, og min tidsfornemmelse er væk. 
Jeg står op og kigger mig i spejlet og er for første gang i alt for lang tid tilfreds med det, jeg ser.
Derfor — eller alligevel, afhængig af perspektivet — konkluderer jeg, at dette er en god dag at dø, for dem, der som jeg vil være et smukt lig. For selvom intet gør ondt, har jeg heller intet fornuftigt, intet tilfredsstillende at stille op med sig. Der er simpelthen ikke længere noget, jeg brænder for. 
Jeg har ikke lyst til at besøge Murmansk og Hebriderne. Når alt kommer til alt, beskriver de kun en sindstilstand. Hvad skulle jeg stå dér og lade mig blæse om kuld for? 
Jeg har mistet appetitten. På mad, minder og sex i tankerne og alt andet, jeg ellers kan finde på. Når alt kommer til alt, så rækker god spise, gode vine, gode minder og sex i tankerne slet ikke. Hvad skal dagene gå med? Hvad skal jeg putte i dem? Hvis jeg ikke kan brænde, så gider jeg ikke. Det jeg brænder for, er ikke længere tilgængeligt. 

Jeg  glatter mit tøj. Det var jo ikke meningen, at jeg skulle middagslure, det skete bare. Jeg havde tændt for fjernsynet og lagt to puder i ryggen, og så var jeg pludselig væk. Jeg checker min make-up. Det er næsten ikke til at se, at jeg har sovet, jeg er slet ikke krøllet i ansigtet. Der er kun et mascara-strejf under det ene øje, som jeg fjerner med en finger. Den røde kind er nu så svagt rød under min make-up, at jeg kun kan ane den, og det udelukkende fordi jeg ved, den er den. 
Jeg mader kræet og tager to profylaktiske Ipren. Lige nu kan jeg slet ikke mærke hoften, men jeg har en gåtur foran mig, så jeg må være forberedt. 

I dag skal jeg have muslinger i soyasauce på Zen. 

Jeg tager en frakke på og hanker op i min kalveskindstaske, checker kort, at min pda stadig er slukket og lægger den ned i tasken. Jeg kigger kort på telefonen, inden jeg går ud af døren. Den har været stille hele dagen. 
Receptionen er øde, men der brænder et lys i Julies lille køkken, kan jeg se gennem den halvåbne dør bag receptionsdisken. Jeg smyger mig lydløst ud af glasdøren og går over gaden mod Leicester Square Station. 
Myldretiden er ved at geare op, og det er stadig lunt. Jeg stiller mig bag en flok arbejdsbier og venter på et af Northern Lines sydgående tog, men jeg kommer ikke til at vente længe, for ét til Embankment rasler ind få minutter efter. 
Jeg føler mig stadig let og mærkelig fraværende. Opfatter intet omkring mig, lægger ikke, som jeg plejer, mærke til enhver afvigende detalje i rummet omkring mig. På Embankment skifter jeg til Circle Line i vestgående retning, og fem stop senere, hopper jeg ud på South Kensington Station og  begiver mig i rask tempo ned ad Pelham Street og videre ned ad Sloane Avenue til Chelsea Cloisters, hvor jeg finder Zen Chelsea og går ind ad glasdøren. 
Restauranten er tom, jeg ved godt, jeg er tidligt på den i dag, men hvad skulle jeg ellers lave? Jeg lægger frakken og går ad spiraltrappen, hvor fire asiatiske tjenere står klar i sort designertøj. Den ene iler mig i møde, anviser et bord og holder stolen for mig. Den grå, kvadratiske menu ligger klar, men jeg skal ikke bruge den, for jeg ved jo, hvad jeg skal have. Jeg signalerer til tjeneren med et vedholdende blik, og da han straks efter står ved min side bestiller jeg en flaske husets rødvin (som  ingen mærkat har, men den kunne være en Primitivo) og så de her muslinger i soyasauce.
Han aner ikke hvad jeg taler om. 
De har ingen muslinger i soyasauce.
Ingen muslinger i soyasauce? 
Det er en skandale! 
Jeg fik dem jo lige her for ... for ... for 10 år siden. Først da går det op for mig, at det var 10 år siden. Jamen. Jamen, Kan han ikke lave muslinger i soyasauce à la minute?
Han ryster på hovedet som en bedemand. Desværre. De har ingen muslinger.
Jeg er helt blank og fumler ved menuen. Aner ikke, hvad alt det er for noget, det der står i den. Jeg har lige så lidt forstand på asiatisk cuisine som på asiatiske mænd. Beder ham om en god ide. Han foreslår sauterede szechuan kammuslinger i chilisauce. Jeg nikker. Hvorfor ikke?
Det er en god dag at dø, men hvilken måde at dø på er så en god måde?
Skaldyrsforgiftning, tænker jeg, da han sætter de kinesiske kammuslinger foran mig, det dør man bare sjældent af. Hoppe ud foran et tog? Det er for grimt. 
Jeg nipper til kammuslingerne og gennemgår metode efter metode, men de fleste er for grimme: at hænge sig, at skyde sig, at kaste sig ned fra et hus. Alt det er grimt. Og det gør sikkert også ondt. Sovepiller. Jeg ved ikke helt, hvor mange der skal til, men jeg kan jo bare tage hele det næsten fulde glas, der ligger i toilettasken. 
Kammuslingerne smager glimrende, og vinen er fin. Jeg kan bare ikke helt få det ned, noget af det. Jeg føler mig stadig mærkværdig let og fraværende, appetitløs, ikke sulten, heller ikke mæt. 
Jeg falder i staver. Gennemgår, om der er nogle ting, jeg skal have ordnet før? Jeg kan ikke komme i tanker om noget. Alt mit gods og guld er testamenteret til børnehjælpsorganisationer i Europa. Jeg har jo ingen arvinger. Jeg kan ikke komme i tanker om noget. Men nogen skal jo rydde op efter mig. Ville det ikke være på sin plads først at rydde op i huset, så andre ikke skal stå med de problemer? Lægge papirerne frem, sælge møblerne, måske også huset? 
Det kan godt være. Det kan jeg ikke overskue. 
Skal jeg ringe til min far og sige farvel? Det kan man da ikke! Skal jeg vente og lade ham dø først? Jeg skylder ham ikke noget. Jeg kan ikke vente på ham, han er den type gammel knark, der sagtens kan blive over 100 år. 
Jeg har mistet tidsfornemmelsen. Jeg aner ikke, hvor længe jeg har siddet her og grundet. Det går med ét op for mig, at restauranten er fyldt op med mennesker nu, mennesker,  der spiser sammen med andre mennesker. Jeg vil ud. Jeg vil ud nu. Jeg orker ikke at bede om og vente på regningen, så jeg lægger en 100-euro seddel på bordet og rejser mig.
»Thank you, ma’m,« råber min tjener efter mig, da jeg er på vej ned ad trappen efter min frakke, som jeg hurtigt plukker fra flokken af frakker i indgangspartiet. 
Jeg går langsomt tilbage mod South Kensington ad Sloane Avenue og Pelham Street og lægger mærke til alt en sidste gang. Husenes mørke silhuetter, den fugtige luft, mine ben, det ene foran det andet. I toget hjem gennemgår jeg med næsten desperat nidkærhed hver eneste ansigt, jeg møder, fordi jeg synes, jeg skal, ikke fordi jeg har lyst. Din sidste togtur, siger jeg til mig selv. Bid mærke i den. Men der er ikke rigtig noget at bide mærke i. 
Ved Tottenham Court Road går jeg langsomt ned ad perronen, der lige nu er pænt befolket med de sidste arbejdsbier og andre, der ser ud, som om de skal i byen. Jeg sætter mig på min bænk og prøver at iagttage alt, lægge mærke til alt. Men ingenting gør indtryk. Tog kommer og går med lisende regelmæssighed, menneskemængdens flod og ebbe følger med, som altid er det et sært tilfredsstillende mønster, en sær tilfredsstillende rytme. Jeg begynder at falde hen, men vækker mig selv med befalingen om at suge til mig, se, observere, få det hele ind en sidste gang. Jeg falder i søvn. 

Fornemmelsen af  varme langs hele min venstre side vækker mig. Stadig med øjnene lukkede, mærker jeg, at et menneske har sat sig helt tæt op ad mig. Jeg slår øjnene op. Perronen ligger øde hen. Jeg skotter til venstre; det er en mand, og han kigger på mig.
»Du faldt vist i søvn,« konstaterer han. Han er køn, nærmest smuk, selvom hans isse er barberet på den måde, halvskaldede mænd barberer sig. Men ham her er ikke halvskaldet. Det er tydeligt at se på stubbene, der er rigelige og mørke og ikke vigende på de steder, mænds hår plejer at vige. 
»Det er tirsdag i dag,« siger han. »Snart onsdag.« fortsætter han langsomt og smiler venligt ned til mig, for han er et godt stykke højere end mig.
»Ved du, hvem jeg er?«
»Det tror jeg nok,« svarer jeg. »Jeg har set dit børneværelse, hjemme på gården. Men jeg anede ikke, det var tirsdag.«
»Jeg er meget opmærksom på tirsdage.«
»Er det så 14 dage siden, du myrdede din far.«
»Nøjagtig.«
»Er det så min tur nu, eller hvad havde du tænkt dig?«
»Det havde jeg tænkt mig.«
»Hvordan passer jeg ind i dit mønster?«
»Mit mønster?« Han lyder overrasket. 
»Jeg går ud fra, at du myrder folk, du er vred på, men du kender mig jo ikke, så hvordan kan du være vred på mig?«
»Du synes jo, sådan nogle som mig skal dø. Jeg har læst alt om dig. Du siger, jeg har motorolie i hovedet, og at den ikke kan fjernes. Men du forstår også, hvorfor jeg gør, som jeg gør — så det gør mig ekstra bitter, at du så samtidig mener, jeg skal dø.«
»Jeg mener ikke, du skal dø, fordi du har fortjent at dø, men fordi de mennesker du endnu ikke har myrdet, har fortjent at leve.«
»Jeg har også læst din profil af mig i the Sun,« siger han langsomt. »Den er meget rammende.« Det var så min sidste cigaret. Det er rart at vide.
»Men det var forkert, at jeg er færdig. Jeg er slet ikke færdig.«
»Hvad er dit forhold til the Sun?« spørger jeg.
»Det er min allierede.«
Jeg siger ingenting, jeg venter bare. 
»Da de smed mig ud af styrken, var the Sun den eneste avis, der forsvarede mig. De påpegede, hvor meget svindel og korruption og vold politiet bærer ansvaret for, og at den lille episode, jeg havde med Linda Ravich, var et eksempel på, hvordan de bare en gang imellem finder en syndebuk, så de kan vise, hvor skrappe de var til at luge ud i egne rækker.«
»Linda Ravich.«  Jeg smager på ordet. »Skal hun så ikke også dø.«
»Der er mange tirsdage tilbage.«
Jeg mærker hans højre arm orme sig langs min lænd. Jeg rører mig ikke. Snart mærker jeg noget skarpt i min højre side, der hvor blindtarmen ville have siddet, hvis ikke jeg havde fået den fjernet. 
»Du ved, hvad der sker nu,« siger han blidt. »Fossa iliaca, det anede jeg ikke det hed, men hver del af kroppen har vel et navn.«
»Skal vi nu gå tæt omslynget op ad den rullende trappe og hjem på mit hotelværelse, hvor du så vil tæske mig ihjel?«
»Ja,« siger han. 
Jeg har ikke lyst til at blive tæsket ihjel. Jeg har ikke lyst til smerte. Jeg har ikke lyst til at blive et grimt lig. Han må gerne myrde mig, men det skal ikke være på den måde. Jeg ved, at en modus er modus og ikke noget, han kan tales fra. Jeg må holde ham hen med snak, indtil der er nogle mennesker på perronen. En ældre kvinde står langt nede ad perronen. Hende kan jeg ikke bruge. 
»Hvad er der med de tirsdage?«
»Fredag aften var virkelig begyndelsen til weekenden for mig og min mor. Vi åndede lettet op hver fredag. Så sad han bare og drak og drak, og faldt til sidst besvimet om. Det fortsatte han med lørdag og søndag. Mandag skulle han arbejde igen, men han var for ødelagt af tømmermænd til at gøre os noget. Men om tirsdagen var han klar igen. Det  startede altid om tirsdagen og fortsatte indtil fredag, hvor han igen blev optaget af at drikke. Jeg blev fyret på en tirsdag, pigerne slog op med mig på en tirsdag. Jeg hader tirsdage. Kom, lad os gå nu.« Han pirker til min fossa iliaca med sit barberblad (eller hvad det er, det føles som et barberblad).
»Du kendte altså de piger?«
»Vi var kærester en tid, til de ikke gad mere, de havde noget bedre. Læg din arm rundt om min hofte.«
»Var de bange for dig, da mødte dig i toget?« spørger jeg. »De tirsdage ... mener jeg.«
»Ja, de var.«
»Hvorfor?«
»De var bange for, at jeg skulle slå dem.«
»Havde de nogen grund til at være bange for det?«
»Ja. Jeg har svært ved at styre mig, når jeg bliver vred.«
»Du havde slået dem tidligere?«
»Ja. Lad os nu gå.« Han går mine til at rejse sig, jeg udsætter det med flere spørgsmål: 
»Synes du, det er meget, meget lækkert at myrde, ligesom din navnebror.«
»Jeg får et sus, ja. Men det var ikke derfor jeg skrev det.«
»Hvorfor så?« Der er stadig ingen mennesker. Jeg må blive ved.
»For sjov. Samme navn, begge mordere, jeg forstår ham, han var vred. Men for sjov, det giver et sus, at drive gæk med folk. Jeg ville bare forvirre lidt. Men jeg var ærlig hele tiden. Kom nu.« Han begynder at rejse sig. Jeg lystrer. Vi rejser os næsten synkront. Et par unge mænd mosler ind på stationen, de er højrøstede, måske fulde. Dem kan jeg heller ikke bruge. Hvorfor er der ingen bevogtning på denne station. Fordi jeg har sagt, han er færdig? Fordi han slog ned i Yelverton?
»Smil og se ud, som om du elsker mig,« hvisker han ind i håret på mig. Han har en sort rygsæk over den anden skulder, hans højre hånd hviler mod mit blindtarmsar, og den spidse genstand strejfer min hud for hvert skridt.
»Jeg gør jo bare mit arbejde,« siger jeg til ham, en smule indædt, mens vi slentrer hen ad perronen tæt omslynget.
»Det er jo det, du ikke bare gør!« svarer han hadsk. »Du er  jo pensioneret, men du kan ikke lade være at jage folk som mig, folk som mig, der allerede har været jaget hele deres liv.«
»Drabsafdelingen her bad om min hjælp.«
»Du kunne have sagt nej. Du er pensioneret.«
Det nytter ikke at forklare sig. Der er ingen ord, der kan hjælpe mig nu. Min eneste mulighed ligger i min kalveskindstaske.
Min højre hånd holder om kalveskindstasken, der dingler på min højre skulder. Det er let at få hånden ned i den, hvis bare jeg kan få lynlåsen op. Med én hånd. Jeg prøver, men det rykker i hele kroppen.
»Hvad laver du?« hvisker han. Et par mennesker er på vej ned på den nedadgående eskalator.
»Lyner min taske, har du noget imod det?«
Han svarer ikke, jeg mosler videre. Vi stiger af den rullende trappe og bevæger os gennem flisetunnellen. 
»Hold nu op,« hvæser han irriteret ind i mit øre. 
Jeg har fået den åbnet, men jeg venter lidt, jeg er ikke tryg ved at spraye ham i ansigtet her på vores bugtende vej gennem de badeværelseslignende tunneller, som oven i købet er så mennesketomme, at vores skridt runger. Den næste eskalator, den store fra billetpartiet ovenover, der må være mennesker på den.
Der er mennesker på den. Der er en flok unge mænd og kvinder,  og der er to midaldrende mænd i jakkesæt, den ene fordybet i en mobiltelefonsamtale. Vi stiger på, og jeg mærker den tindrende fornemmelse af susende adrenalin, der forvandler alt til noget uvirkeligt og filmisk. Jeg ser mig selv række ned i tasken efter min peberspray, knuge den, finde ventilen med fingeren, tage den op, vende den mod ham og trykke af. Som i slow motion brøler han og bukker sammen, han slipper sit tag om min hofte, og lige før jeg begynder at løbe op ad den rullende trappe, ser jeg, at det ikke var et barberblad, men en kortskaftet skalpel, han holdt i hånden. Min krop er tung og besværlig, som i drømme, og jeg mærker en arm lange ud efter min venstre skulder og vende mig brutalt om, jeg falder og han falder oven på mig, hans øjne sammenknebne i smerte. Han holder mig nede, jeg ikke kan røre mig.  Og så mærker jeg en fin, skærende, smerte skærende smerte ved ribbenskurvaturen. I baggrunden hører jeg en råben, lyden af tramp og skridt. Han fjerner sig. Det gør ikke ondt mere. 



 

 



The Sun, onsdag d. 31. oktober:

Peter Langley, née Lundin, bedre kendt som TCR-morderen, blev i går pågrebet af ansatte ved London Transport Police, efter at have stukket Dr. Fanny Fiske med en kortskaftet skalpel. Dr. Fiske er indlagt på Queen Elizabeth Hospitalets intensivafdeling, og hendes tilstand beskrives som kritisk. Kilder på Queen Elizabeth oplyser, at Dr. Fiske pådrog sig en miltlæsion med stor indre blødning og stadig er bevidstløs på grund af blodtabet. Politiet har endnu ingen kommentarer i sagen.

The Sun, onsdag d. 31. Oktober:

Mr. Kevin Steele, stedfar til den myrdede Deborah Steele, som i lang tid blev blev betragtet som TCR-morderens første offer, tilstod i går nat at have myrdet sin steddatter i, hvad han kaldte, »selvforsvar.« Deborah havde, ifølge Kevin Steele, længe afpresset ham for penge med trusler om at  offentliggøre, det »frivillige forhold, de havde indledt«. Af hensyn til sin kone, Martha Steele, ønskede Kevin Steele ikke forholdet offentliggjort.
Kevin Steele hævder, at forholdet til Deborah begyndte, da steddatteren var 18 år gammel. Kevin Steeles kone, Martha Steele, hævder derimod, at det går helt tilbage dengang, da Deborah var syv. 
Kevin Steele bliver stillet for en dommer den 4 . november.



»Du skal stikke den helt ind.«
»Det vil jeg ikke. Det gør ondt på den.« Drengen græder. »Lad være, vil du ikke nok lade være?«
»Jeg gør det ikke, du skal gøre det. Jeg vil ikke have en tøsedreng i huset.«
»Jeg kan ikke lide det. Det er min hest. Det skal ikke gøre ondt. Den er sød.«
»Du er en tøsedreng. For satan! Alting gør ondt. Livet gør ondt. Det kan du lige så godt vænne dig til. Og den er ikke spor sød. Se!«
Han tager et skridt hen i mod hesten, som stejler og vrinsker med en lang, pibende fløjtetone. Dens forben hamrer som rasende stemper i luften lige foran. Manden tager et skridt tilbage og peger rasende på hesten.
»Sød? Du kalder den sød? Den er en djævel.«
»Ikke over for mig. Den er sød ved mig. Den kan ikke lide dig. Du er ond ved den.«
Drengen tager et skridt tilbage, da faren træder hen mod ham.
»Hvis du ikke vil gøre, så må jeg gøre det på dig, det ved du.« Drengen vender om og løber hen ad staldgangen og ud gennem døren. Bag sig høren han boksdøren smække i, farens skridt på gangen. Han hopper ned i den tomme aljebeholder og holder vejret. En arm trækker ham op; han mærker en lussing, men den er næsten behagelig.
Faren sætter drengen ned med ryggen mod aljebeholderens cement. 
»Hvis du ikke vil gøre det på Buster, så må jeg gøre det på dig. Hvad siger du, sidste chance?«
»Jeg vil ikke gøre det mod Buster, han har ikke gjort nogen noget,« hikster drengen. Han kunne ikke drømme om at råbe på sin mor. Hun har travlt med at gemme sig.
Faren tager hestekanylen og borer den ind gennem drengens bukseende. Drengen skriger, længe efter faren har hevet den ud, og løber humpende af sted mod marken. 
»Vi prøver igen i morgen,« råber faren efter ham. »Du skal sgu lære at lystre på den ene eller den anden måde.« Han begynder at gå over mod huset og er ved at falde i en plasticspand. Det gør ham rasende, og han vender sig igen mod drengen, der nu kun er en prik på en brun mark, og brøler gennem blæsten:
»Hvis du løber væk igen, saver jeg benene af din hest.« Han plejede at sige »Hvis du løber væk igen, så myrder jeg dig, når jeg finder dig.« Men den brugte han mere.  

Han sidder og venter på drømmesengen. Hans mor har vasket blodpletterne væk. Hun er der nu, kan han høre på det klukkende vandrør. Boble, boble, kluk, kluk, siger hans mor, der er et vandrør, blidt. Så blidt, så blidt. 



Nede i mørket i det vindueløse rum, hvor fyrets rolige brummen lød som en bedstefar. Ja, det var det billede, jeg fik, når de talte om bedsteforældre, så hørte jeg fyrets lavmælte brummen og  mærkede varmen. Når varmen fra fyret ikke var nok, tog jeg fat om det varme  vandrør, der forsynede mine forældres hus med varmt vand. Det klukkede i begge vandrør en gang i mellem. Først da jeg blev ældre opdagede, at det skyldtes luftbobler, det var slet ikke den høne, jeg troede, jeg havde som kæledyr og som jeg trofast stillede brødkrummer hen til til, når der engang i mellem var brødkrummer til overs. 
Fyrrerummet var oplyst af en enkelt 60 watt pære, så der var ikke tale om, at jeg henslæbte mit liv i mørke. Jeg kunne sagtens orientere mig dernede. Men dagslyset var så meget lysere, jeg kunne ligefrem mærke mine pupiller trække sig sammen i skræk, når jeg hver dag måtte dukke op fra husets indre og gå i skole sammen med de andre børn fra verden ovenover. 






